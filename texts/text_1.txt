Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 001(15) 
 Apohem AB 
Beslut efter tillsyn enligt 
dataskyddsförordningen – Apohem 
AB 
Integritetsskyddsmyndighetens beslut 
Integritetsskyddsmyndigheten konstaterar att Apohem AB (559094–8401) har 
behandlat personuppgifter i strid med artikel 32.1 i dataskyddsförordningen1 genom att 
inte ha vidtagit lämpliga tekniska och organisatoriska åtgärder för att säkerställa en 
lämplig säkerhetsnivå för personuppgifter vid användning av analysverktyget Meta-
pixeln under perioden 15 april 2021–26 april 2022. 
Integritetsskyddsmyndigheten beslutar med stöd av artiklarna 58.2 och 83 i data-
skyddsförordningen att Apohem AB ska betala en administrativ sanktionsavgift på 
8 000 000 kronor.  
Redogörelse för tillsynsärendet 
Bakgrund m.m. 
Integritetsskyddsmyndigheten (IMY) mottog den 14 maj 2022 en anmälan om person-
uppgiftsincident från Apohem AB (Apohem eller bolaget). Av anmälan framgick att 
Apohem hade överfört fler personuppgifter än vad som avsetts till Meta Platforms 
Limited Ireland (Meta) för kunder som godkänt marknadsföringskakor i bolagets cookie 
consent manager (samtyckeshanterare). Överföringen hade skett genom en Meta-
pixel som fanns implementerad på bolagets webbplats. Den data som hade förts över 
till Meta omfattade kontaktuppgifter och köpinformation men inga uppgifter om 
receptbelagda läkemedel. Bolaget fick kännedom om överföringen genom en extern 
källa och valde då att stänga av pixeln. 
IMY inledde tillsyn mot Apohem den 31 maj 2022 mot bakgrund av de uppgifter som 
förekom i anmälan. Tillsynen har avgränsats till frågan om Apohem har vidtagit 
lämpliga tekniska och organisatoriska åtgärder i enlighet med artikel 32 i dataskydds-
förordningen.   
 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). Diarienummer: 
IMY-2022-3272 
 
Datum: 
2024-08-29 
Integritetsskyddsmyndigheten Diarienummer: IMY-2022-3272 2(15) 
 Datum: 2024-08-29  
 
Handläggningen vid IMY har skett genom skriftväxling med Apohem. IMY har även 
inhämtat utredning i form av information från Meta om hur Meta-pixeln och dess 
filtreringsmekanism fungerar.  
Vad Apohem har uppgett 
Apohem har i huvudsak uppgett följande i tillsynsärendet gällande den fråga som är 
föremål för granskning. 
Personuppgiftsansvar 
Det är Apohems uppfattning att bolaget är gemensamt personuppgiftsansvarig med 
Meta för införandet av pixeln och den efterföljande överföringen av personuppgifter till 
Meta. Apohem är personuppgiftsansvarig genom att ha infört pixeln på sin webbplats 
och därefter överfört personuppgifter till Meta. Meta har ett personuppgiftsansvar 
eftersom de har utvecklat och erbjuder programkoden för pixeln.  
Ändamålet med behandlingen 
Meta-pixeln har implementerats och använts på webbplatsen www.apohem.se för att 
kunna marknadsföra produkter på Metas plattformar (Facebook och Instagram). Med 
hjälp av pixeln har Apohem samlat in information om köp och beteenden på webb-
platsen för att sedan dela informationen med Meta, med avsikt att kunna attribuera 
beteenden och genomförda köp på webbplatsen till marknadsföringen som gjorts via 
Meta . Syftet har varit att utforma och rikta personligt anpassade annonser till 
webbplatsbesökare och därmed göra erbjudanden mer relevanta för dem än vad som 
är fallet med generell annonsering. Annonserna skulle avse mer allmänt hållen 
marknadsföring av Apohem och dess produkter eller en kampanj avseende en specifik 
produkt/varumärke. 
Apohem har inte haft för avsikt att använda sig av pixelns delfunktion Automatic  
Advanced Matching (AAM) som var orsaken till den oavsiktliga överföringen av 
personuppgifter till Meta. Bolagets interna utredning har inte kunnat visa att en enskild 
person har aktiverat funktionen eller datumet för aktiveringen. Det bedöms dock som 
mest sannolikt att funktionen aktiverades i samband med ett byte av bolagets e-
handelsplattform den 15 april 2021, vilket innebär att den oavsiktliga överföringen av 
uppgifter pågick under perioden 15 april 2021–26 april 2022. 
Vilka personuppgifter som förts över till Meta 
För webbplatsbesökare, som godkänt marknadsföringskakor på Apohems webbplats 
och som inte haft annonsblockerande webbläsartillägg (ad blocker) installerade, har 
följande personuppgifter förts över till Meta genom pixeln: 
• IP-adresser 
• köpinformation (kategori, produktgrupp och namn på handelsvaror och andra 
icke receptbelagda produkter, produktkod, antal och pris), och 
• webbplatsbeteende/aktiverade händelser (besökt sida, besökt produktsida, 
lagt i varukorgen, gått till kassan, genomfört köp). 
Genom AAM-funktionen har Apohem dessutom oavsiktligt fört över uppgifter till Meta 
avseende webbplatsbesökare som godkänt marknadsföringskakor, lagt produkter i 
varukorgen samt gått vidare och fyllt i formuläret i kassan i form av: 
• för- och efternamn 
• e-postadress 
Integritetsskyddsmyndigheten Diarienummer: IMY-2022-3272 3(15) 
 Datum: 2024-08-29  
 
• telefonnummer och 
• adressuppgifter (ort, postnummer, land). 
Det har inte förts över uppgifter om receptbelagda läkemedel, utan endast information 
om handelsvaror (produkter för kropp och välmående, kosmetika, hygienartiklar samt 
olika typer av hushållsprodukter) och icke receptbelagda produkter i bolagets 
sortiment. Pixelkoden har funnits installerad på de delar av webbplatsen där följande 
produkter och/eller produktkategorier har funnits: 
a) Självtester och behandling för könssjukdomar  
b) Preventivmedel och dagen-efter-piller  
c) Sexleksaker  
d) Produkter för vaginal hälsa, t.ex. torra slemhinnor, klimakteriebesvär och 
svamp i underlivet  
e) Produkter för prostatabesvär och urineringsbesvär  
f) Graviditetstest, ägglossningstest och graviditetsprodukter  
g) Produkter för behandling av svamp, t.ex. fotsvamp och nagelsvamp  
h) Produkter för behandling och kontroll av diabetes  
i) Produkter för behandling av ändtarmsbesvär, t.ex. analsprickor och 
hemorrojder  
j) Produkter för behandling av magbesvär, t.ex. IBS, förstoppning och diarré  
k) Produkter för behandling av migrän  
l) Produkter för behandling av allergi  
m) Tillbehör till hörapparater  
n) Produkter för behandling av bakteriella infektioner  
o) Produkter för behandling av psoreasis  
p) Produkter för behandling av rosacea  
q) Stomiprodukter.  
Uppgifter om dessa produkter/produktkategorier har inte behandlats av Metas 
annonssystem trots pixelkoden. Meta har en policy om vilken typ av information som 
användare av pixeln får överföra till dem. Det finns därför en filtreringsmekanism 
kopplad till pixeln som ska upptäcka och radera uppgifter om bland annat sjukdomar, 
hälsotillstånd, sexuell och reproduktiv hälsa, medicinska procedurer/behandlingar/test-
er, tillskott/mediciner (receptfria och receptbelagda), biologiska cyklar m.m. Apohem 
har inte fått någon information från Meta att sådan data har förts över till Meta. Om 
Apohem hade fått sådan information hade orsaken undersökts och åtgärder vidtagits. 
För det fall att sådana uppgifter har förts över till Meta, som Apohem inte fått någon 
underrättelse om, har det inte funnits någon risk att uppgifterna har behandlats av 
Metas annonssystem utan endast i syfte att raderas. 
Apohem anser inte att produkterna/produktkategorierna ovan utgör uppgifter om hälsa 
eller annan känslig information. Den person som köper handelsvaror och andra icke 
receptbelagda produkter hos bolaget är nödvändigtvis inte den som också slutligen 
använder produkten. Köp av icke receptbelagda produkter behöver inte heller ge direkt 
information om en persons hälsostatus då en och samma produkt kan tas i flera olika 
syften och fylla olika funktioner för olika personer. Många av produkterna kan dess-
utom köpas och användas utan att personer som sedan använder produkten har några 
hälsoproblem. 
Apohem har vidare gjort urval och kategorisering av produkter som skulle behandlas 
av pixeln och därmed marknadsföras i Metas kanaler. Detta gjordes utifrån att följande 
produkter/kategorier valdes bort: 
Integritetsskyddsmyndigheten Diarienummer: IMY-2022-3272 4(15) 
 Datum: 2024-08-29  
 
• produkter som regleras av specifika marknadsföringsbestämmelser och 
regler, t.ex. OTC, kosttillskott och medicintekniska produkter, 
• produkter som inte får marknadsföras gentemot konsumenter enligt lag, t.ex. 
modersmjölksersättning och receptbelagda läkemedel, och 
• produkter som inte får marknadsföras på Metas plattformar, t.ex. sexleksaker.  
För att säkerställa att de produkter Apohem tillgängliggjorde för Meta följde detta urval, 
implementerade Apohem ett filter i sin produkt-feed. Denna produkt-feed uppdateras 
dagligen utifrån tillgängliga produkter i bolagets sortiment och hämtas sedan dagligen 
av Meta. Det är alltså endast dessa produkter som har marknadsförts för de webb-
platsbesökare som har ett konto på Facebook eller Instagram. 
Den totala andelen av bolagets försäljning som utgjordes av produkter som räknas upp 
under punkt a–q uppgick till 5,7 procent under perioden 15 april 2021–26 april 2022. 
Incidentens omfattning 
Apohem bedömer att personuppgifter kopplat till ca 15 000 registrerade har överförts 
till Meta under den aktuella perioden. Detta baseras på antalet unika kunder som (1) 
accepterat kakor enligt bolagets cookie consent manager, (2) som inte haft annons-
blockerande webbläsartillägg (ad blocker) installerat, (3) inte haft en aktiv kaka från 
Facebook eller Instagram i sin browser men (4) innehaft ett konto på Facebook eller 
Instagram och därmed har kunnat matchas genom AAM-funktionen. Enligt uppgift från 
Meta har andelen kunder som kunnat matchas genom AAM uppgått till ca 3 procent. 
Bolaget anser inte att den oavsiktliga överföringen av personuppgifter till Meta har 
påverkat de registrerade negativt. Detta eftersom varken känsliga personuppgifter, 
personnummer eller uppgifter om ekonomi har omfattats av överföringen. 
Teknisk och organisatorisk säkerhet 
Apohem vidtar regelmässigt åtgärder för att säkerställa en korrekt behandling av 
personuppgifter inför, i samband med och efter införandet av nya funktioner på webb-
platsen. Bolaget har styrdokument och fastställda rutiner på plats för att säkerställa det 
interna dataskyddsarbetet. Dessa innebär bland annat att en kartläggning ska göras 
innan en ny funktionalitet implementeras som ställer krav på dokumentering, korrekt 
laglig grund, gallringsrutiner och information till de registrerade. Det finns lagringstider 
för de system som används av bolaget och en angiven produktägare för varje system 
med ansvar för att personuppgifter i systemet hanteras korrekt. Utöver detta finns 
styrdokument avseende personuppgiftsincidenter och hantering av de registrerades 
rättigheter. 
Apohem följer gemensamt utarbetade branschvägledningar på området från Svensk 
Handel. Dessa är Vägledning om personuppgifter, cookies och annan spårningsteknik 
samt Dataskyddsförordningen och personuppgifter – en tolkningsguide i det praktiska 
dataskyddsarbetet för Svensk Handels medlemsföretag. Bolaget följer även E-hälso-
myndighetens instruktioner, bland annat i enlighet med den kompletterande apoteks-
datalagen (2009:367). 
Vid införandet av Meta-pixeln bedömde Apohem att det inte förelåg hög risk för de 
registrerades fri- och rättigheter samt att personuppgiftsbehandlingen var 
proportionerlig i förhållande till de åtgärder som vidtogs av bolaget. De organisatoriska 
skyddsåtgärder som vidtogs för att skydda uppgifterna som behandlades via pixeln var 
behörighetsstyrning. Det innebar att endast en person hos bolaget hade full 
administrativ behörighet i ett särskilt konto hos Meta för att hantera pixeln. Den 
Integritetsskyddsmyndigheten Diarienummer: IMY-2022-3272 5(15) 
 Datum: 2024-08-29  
 
utsedda personen bestämde i sin tur vilka enstaka personer med personligt inlogg på 
marknads- och IT-avdelningen på Apohem samt anlitad partner för marknadsföring 
som haft behov av åtkomst för att hantera den. Eftersom det inte var aktuellt att ändra 
vilken information som skulle samlas in genom Meta-pixeln genomförde Apohem inga 
regelbundna uppföljningar av vilka personuppgifter som samlades in och behandlades. 
Apohem förlitade sig i stället på Metas filtreringsmekanism som innebär att ingen 
information utöver den som godkänns enligt Metas policy ska inhämtas via pixeln. 
Bolaget har inte haft för avsikt att använda AAM-funktionen och har därför inte aktivt 
vidtagit några åtgärder specifikt kopplat till funktionen. Inte heller har det gjorts någon 
riskbedömning avseende funktionen. De personuppgifter som behandlades i AAM var 
däremot hashade genom hashningsalgoritmen SHA-2562 innan de överfördes till Meta. 
När Apohem upptäckte den oavsiktliga överföringen av personuppgifter stängde 
bolaget omedelbart av pixeln, inklusive AAM-funktionen, och gjorde en anmälan om 
personuppgiftsincident till IMY. I samband med detta kontaktade Apohem även Meta 
med frågor om det inträffade men Meta har inte besvarat Apohems frågor. Efter att 
anmälan om personuppgiftsincidenten gjordes har bolaget vidtagit ett flertal 
organisatoriska skyddsåtgärder för att kunna upptäcka otillåten utgående trafik. Dessa 
har bestått av att utarbeta nya interna styrdokument och rutiner samt utökat legalt stöd 
av DSO, Head of legal and Compliance och anlitade advokatbyråer. 
Motivering av beslutet 
IMY ska inledningsvis ta ställning till om dataskyddsförordningen är tillämplig och om 
IMY är behörig tillsynsmyndighet. Om så är fallet ska IMY pröva frågan om Apohem är 
personuppgiftsansvarig och om bolaget har vidtagit lämpliga säkerhetsåtgärder enligt 
artikel 32 i dataskyddsförordningen för att skydda de personuppgifter som behandlats 
genom Meta-pixeln, med AAM-funktionen aktiverad, under perioden 15 april 2021–26 
april 2022. 
IMY:s behörighet 
Tillämpliga bestämmelser 
Av artikel 95 i dataskyddsförordningen följer att dataskyddsförordningen inte ska 
innebära några ytterligare förpliktelser för fysiska eller juridiska personer som 
behandlar personuppgifter, för sådana områden som redan omfattas av skyldigheter 
enligt det så kallade eDataskyddsdirektivet3. eDataskyddsdirektivet har genomförts i 
svensk rätt genom lagen (2003:389) om elektronisk kommunikation (LEK), där bland 
annat insamling av uppgifter genom webbkakor regleras.  
Enligt 9 kap. 28 § LEK, som genomför artikel 5.3 i eDataskyddsdirektivet, får uppgifter 
lagras i eller hämtas från en abonnents eller användares terminalutrustning endast om 
abonnenten eller användaren får tillgång till information om ändamålet med 
behandlingen och samtycker till den. Vidare framgår att detta inte hindrar sådan 
lagring eller åtkomst som behövs för att överföra ett elektroniskt meddelande via ett 
elektroniskt kommunikationsnät eller som är nödvändig för att tillhandahålla en tjänst 
 
2 IMY:s tillägg: Hashning är en kryptografisk envägsfunktion som kan användas för att åstadkomma 
pseudonymisering, som är en möjlig säkerhetsåtgärd enligt artikel 32 i dataskyddsförordningen, genom att 
personuppgifter ersätts med en så kallad hashsumma. Det innebär att de ersatta personuppgifterna inte är tillgängliga 
i klartext och att det behövs kompletterande uppgifter för att det ska gå att identifiera den registrerade. 
3 Europaparlamentets och rådets direktiv 2002/58/EG av den 12 juli 2002 om behandling av personuppgifter och 
integritetsskydd inom sektorn för elektronisk kommunikation (direktiv om integritet och elektronisk kommunikation). 
Integritetsskyddsmyndigheten Diarienummer: IMY-2022-3272 6(15) 
 Datum: 2024-08-29  
 
som användaren eller abonnenten uttryckligen har begärt. LEK trädde i kraft den 
22 augusti 2022. Under den i ärendet aktuella tiden gällde dock samma krav enligt 
6 kap. 18 § lagen om (2003:389) om elektronisk kommunikation. Det är Post- och 
telestyrelsen (PTS) som är tillsynsmyndighet enligt LEK (1 kap 5 § förordningen 
[2022:511] om elektronisk kommunikation).  
Europeiska dataskyddsstyrelsen (EDPB) har yttrat sig över samspelet mellan 
eDataskyddsdirektivet och dataskyddsförordningen. Av yttrandet följer bland annat att 
den nationella tillsynsmyndighet som utsetts enligt eDataskyddsdirektivet är ensamt 
behörig att övervaka efterlevnaden av direktivet. Däremot är tillsynsmyndigheten enligt 
dataskyddsförordningen behörig tillsynsmyndighet för den behandling som inte 
regleras särskilt i eDataskyddsdirektivet. Om endast en del av behandlingen faller 
under eDataskyddsdirektivet, begränsar inte detta dataskyddsmyndighetens 
befogenhet att pröva andra delar av behandlingen enligt dataskyddsförordningen.4   
IMY:s bedömning  
IMY:s granskning tar sikte på en situation då kunder har använt sig av en tjänst på 
Apohems webbsida i syfte att beställa en vara och själv lämnat den information som 
Meta-pixeln har fångat upp. Denna informationshantering innebär inte att uppgifter 
lagras i eller hämtas från en abonnents eller användares terminalutrustning och 
omfattas därför inte av 9 kap. 28 § i LEK eller tidigare gällande motsvarande 
bestämmelse i lagen om (2003:389) om elektronisk kommunikation. IMY konstaterar 
därmed att dataskyddsförordningen är tillämplig på den aktuella personuppgifts-
behandlingen och att IMY är behörig tillsynsmyndighet. Det kan vidare konstateras att 
IMY:s granskning avser om bolaget vidtagit tillräckliga säkerhetsåtgärder, vilket inte är 
något som regleras särskilt i LEK. Även det förhållandet medför att IMY är behörig 
tillsynsmyndighet.  
Personuppgiftsansvar 
Tillämpliga bestämmelser 
Personuppgiftsansvarig är enligt artikel 4.7 i dataskyddsförordningen den som ensamt 
eller tillsammans med andra bestämmer ändamål och medel för behandlingen av 
personuppgifter. Att ändamål och medel kan bestämmas av mer än en aktör innebär 
att flera aktörer kan vara personuppgiftsansvariga för samma behandling.  
Den personuppgiftsansvarige ska enligt artikel 5.2 i dataskyddsförordningen ansvara 
för och kunna visa att principerna i artikel 5.1 efterlevs (principen om ansvars-
skyldighet). 
EU-domstolen har i målet Fashion-ID konstaterat att en webbplatsinnehavare som 
använder så kallade insticksprogram från sociala nätverk på sin webbplats kan bli 
gemensamt personuppgiftsansvarig med det sociala nätverket. Detta gäller för den 
insamling och det utlämnande genom översändande av webbplatsbesökarnas 
personuppgifter som sker med hjälp av det sociala nätverkets insticksprogram. 
Domstolen uttalade även att respektive part bara är ansvarig för de delar av 
behandlingskedjan som den faktiskt bestämt ändamål och medel för.5 
 
4 Yttrande 5/2019 om samspelet mellan direktivet om integritet och elektronisk kommunikation och den allmänna 
dataskyddsförordningen, särskilt när det gäller dataskyddsmyndigheternas behörighet, uppgifter och befogenheter, 
antaget den 12 mars 2019, punkt 68–69. 
5 EU-domstolens dom den 29 juli 2019, Fashion ID, C-40/17, EU:C:2019:629, punkt 64–85. 
Integritetsskyddsmyndigheten Diarienummer: IMY-2022-3272 7(15) 
 Datum: 2024-08-29  
 
IMY:s bedömning 
Apohem har uppgett att det föreligger ett gemensamt personuppgiftsansvar 
tillsammans med Meta för införandet av pixeln på bolagets webbplats och den 
efterföljande överföringen av personuppgifter till Meta. 
Inom ramen för detta ärende tar IMY endast ställning till om Apohem har ett 
personuppgiftsansvar för den insamling och överföring av personuppgifter som skedde 
genom användandet av Meta-pixeln med AAM-funktionen aktiverad. IMY tar därmed 
inte ställning till om det föreligger ett gemensamt personuppgiftsansvar tillsammans 
med Meta för den aktuella behandlingen. 
Av utredningen i ärendet framgår att Apohem har beslutat att införa Meta-pixeln, ett 
scriptbaserat verktyg i form av ett kodstycke som registrerar besökares agerande och 
överför informationen till Meta, på sin webbplats. Syftet har varit att öka effektiviteten i 
bolagets marknadsföring och kunna rikta annonser mot tidigare besökare på webb-
platsen. Apohem har därmed bestämt för vilket ändamål personuppgifterna ska 
behandlas och hur behandlingen ska gå till. IMY bedömer mot denna bakgrund att 
Apohem är personuppgiftsansvarig för den behandling av personuppgifter som skedde 
genom användandet av Meta-pixeln med AAM-funktionen aktiverad. 
Har Apohem säkerställt en lämplig säkerhetsnivå för 
personuppgifterna? 
Tillämpliga bestämmelser 
Kravet på att vidta lämpliga skyddsåtgärder 
 
Av artikel 32.1 i dataskyddsförordningen följer att den personuppgiftsansvarige ska 
vidta lämpliga tekniska och organisatoriska åtgärder för att säkerställa en säkerhets-
nivå som är lämplig i förhållande till risken med behandlingen. Det ska, enligt samma 
bestämmelse, ske med beaktande av den senaste utvecklingen, genomförande-
kostnaderna och behandlingens art, omfattning, sammanhang och ändamål samt 
riskerna, av varierande sannolikhetsgrad och allvar, för fysiska personers rättigheter 
och friheter. Enligt artikel 32.1 omfattar lämpliga skyddsåtgärder, när det är lämpligt, 
a) pseudonymisering och kryptering av personuppgifter, 
b) förmågan att fortlöpande säkerställa konfidentialitet, integritet, tillgänglighet 
och motståndskraft hos behandlingssystemen och tjänsterna, 
c) förmågan att återställa tillgängligheten och tillgången till personuppgifter i 
rimlig tid vid en fysisk eller teknisk incident, och 
d) ett förfarande för att regelbundet testa, undersöka och utvärdera effektiviteten 
hos de tekniska och organisatoriska åtgärder som ska säkerställa behandling-
ens säkerhet.  
Vid bedömningen av lämplig säkerhetsnivå ska, enligt artikel 32.2, särskild hänsyn tas 
till de risker som behandlingen medför, i synnerhet från oavsiktlig eller olaglig 
förstöring, förlust eller ändring eller till obehörigt röjande av eller obehörig åtkomst till 
de personuppgifter som överförts, lagrats eller på annat sätt behandlats. 
I skäl 75 till dataskyddsförordningen anges faktorer som ska beaktas vid bedömningen 
av risken för fysiska personers rättigheter och friheter. Bland annat nämns förlust av 
konfidentialitet när det gäller personuppgifter som omfattas av tystnadsplikt samt om 
behandlingen avser uppgifter om hälsa eller sexualliv. Vidare ska beaktas om 
Integritetsskyddsmyndigheten Diarienummer: IMY-2022-3272 8(15) 
 Datum: 2024-08-29  
 
behandlingen gäller personuppgifter om sårbara fysiska personer, framförallt barn, 
eller om behandlingen inbegriper ett stort antal personuppgifter och gäller ett stort 
antal registrerade. 
I skäl 76 till dataskyddsförordningen anges att hur sannolik och allvarlig risken för den 
registrerades rättigheter och friheter är bör fastställas utifrån behandlingens art, 
omfattning, sammanhang och ändamål. Risken bör utvärderas på grundval av en 
objektiv bedömning, genom vilken det fastställs huruvida uppgiftsbehandlingen 
inbegriper en risk eller hög risk. 
Behandling av känsliga personuppgifter 
Uppgifter om hälsa och sexualliv utgör sådana särskilda kategorier av personuppgifter, 
så kallade känsliga personuppgifter, som ges ett särskilt starkt skydd enligt data-
skyddsförordningen. Det är som huvudregel förbjudet att behandla sådana person-
uppgifter enligt artikel 9.1 i dataskyddsförordningen, om inte behandlingen omfattas av 
något av undantagen i artikel 9.2 i förordningen. 
Uppgifter om hälsa definieras i artikel 4.15 i dataskyddsförordningen som person-
uppgifter som rör en fysisk persons fysiska eller psykiska hälsa vilka ger information 
om dennes hälsostatus.  
I skäl 35 till dataskyddsförordningen anges att personuppgifter om hälsa bör innefatta 
alla de uppgifter som hänför sig till en registrerad persons hälsotillstånd som ger 
information om den registrerades tidigare, nuvarande eller framtida fysiska eller 
psykiska hälsotillstånd.  
EU-domstolen har i målet Lindqvist slagit fast att en uppgift om att en person skadat 
sin fot och är deltidssjukskriven utgör en personuppgift som rör hälsa enligt 
dataskyddsdirektivet6 (direktivet upphävdes genom dataskyddsförordningen). EU-
domstolen uttalade i målet att med hänsyn till syftet med dataskyddsdirektivet ska 
uttrycket "uppgifter som rör hälsa" ges en vid tolkning och anses omfatta uppgifter som 
rör alla aspekter av en persons hälsa, såväl fysiska som psykiska sådana.7 EU-
domstolen har vidare i ett senare avgörande, Vyriausioji tarnybinės etikos komisija, 
konstaterat att begreppet känsliga personuppgifter enligt artikel 9.1 i dataskydds-
förordningen ska tolkas brett och bedömt att även personuppgifter som indirekt, efter 
en intellektuell slutledning eller avstämning, avslöjar en fysisk persons sexuella 
läggning utgör känsliga personuppgifter enligt den aktuella bestämmelsen.8  
IMY:s bedömning 
Behandlingen har inneburit en hög risk och krävt en hög skyddsnivå 
 
Den personuppgiftsansvarige ska vidta åtgärder för att säkerställa en skyddsnivå som 
är lämplig utifrån riskerna med behandlingen. Bedömningen av lämplig skyddsnivå ska 
göras med beaktande av bland annat behandlingens art, omfattning, sammanhang 
och ändamål samt riskerna, av varierande sannolikhetsgrad och allvar, för fysiska 
personers rättigheter och friheter. Vid bedömningen ska särskild hänsyn tas till de 
 
6 Europaparlamentets och rådets direktiv 95/46/EG av den 24 oktober 1995 om skydd för enskilda personer med 
avseende på behandling av personuppgifter och om det fria flödet av sådana uppgifter. 
7 EU-domstolens dom den 6 november 2003, Lindqvist, C-101/01, EU:C:2003:596, punkt 50–51. 
8 EU-domstolens dom den 1 augusti 2022, Vyriausioji tarnybinės etikos komisija, C-184/20, EU:C:2022:601, punkt 
123–127.  
Integritetsskyddsmyndigheten Diarienummer: IMY-2022-3272 9(15) 
 Datum: 2024-08-29  
 
risker som behandlingen medför, bland annat obehörigt röjande av eller obehörig 
åtkomst till personuppgifterna. 
Av utredningen i ärendet framgår att användningen av Meta-pixeln och aktiveringen av 
AAM-funktionen har inneburit att Apohem fört över uppgifter till Meta om kunder som 
har påbörjat eller genomfört köp på bolagets webbplats. De påbörjade köpen har 
omfattat situationen då kunder manuellt har fyllt i sina personuppgifter i formuläret i 
kassan och gått vidare i köpprocessen men inte slutfört köpet. De överförda 
uppgifterna har bestått av exempelvis namn på handelsvaror och icke receptbelagda 
produkter samt kontaktinformation om kunden i form av för- och efternamn, post-
adress, e-postadress och telefonnummer. Uppgifter om receptbelagda läkemedel har 
inte överförts. Apohem har även haft pixelkoden installerad på de delar av webb-
platsen som bland annat avsett preventivmedel, dagen-efter-piller, sexleksaker, 
självtester och behandling av könssjukdomar, produkter för vaginal hälsa, prostata-, 
ändtarms- och urineringsbesvär, stomiprodukter samt produkter för kontroll och 
behandling av diabetes. 
Det har vidare framkommit att Meta har implementerat en så kallad filtrerings-
mekanism vars syfte är att försöka upptäcka och radera information som förts över till 
Meta i strid med Metas policy. Av yttrande från Meta den 16 februari 2024 framgår att 
mekanismen är utformad för att upptäcka och radera potentiellt otillåten information, till 
exempel uppgifter om hälsa och ekonomi, i data som användare av pixeln överför till 
Meta innan den lagras och används i Metas annonssystem. När sådana uppgifter upp-
täcks och raderas får användaren en notifikation om det, men filtreringsmekanismen 
fungerar även om ett sådant meddelande inte skickas till användaren. 
Apohem har invänt att Metas yttrande tycks utgå från nuvarande förhållanden om hur 
filtreringsmekanismen fungerar. IMY konstaterar dock att det inte finns något i 
utredningen som tyder på att filtreringsmekanismen har fungerat på ett annat sätt 
under den i ärendet aktuella tidsperioden.  
IMY konstaterar därmed att det framgår av utredningen i ärendet att pixeln inte 
innehållit en filtreringsmekanism som förhindrar en överföring av uppgifter till Meta. 
Filtreringsmekanismen är utformad för att filtrera bort potentiellt integritetskänsliga 
uppgifter först efter att de har överförts till Meta och om deras system har kunnat 
identifiera att överförda uppgifter innehåller sådan otillåten information. Avsaknaden av 
notifikationer om otillåten och raderad information kan inte heller i sig anses vara en 
bekräftelse på att potentiellt integritetskänsliga uppgifter inte har överförts till Meta. 
Förekomsten av filtreringsfunktionen har sammanfattningsvis inte förhindrat den 
konstaterade överföringen av personuppgifter till Meta. 
IMY gör följande bedömning av riskerna med den aktuella personuppgiftsbehandling-
en. 
Behandling som omfattar så kallade känsliga personuppgifter medför normalt högre 
risker. Begreppet känsliga personuppgifter ska tolkas brett och omfattar även uppgifter 
som indirekt avslöjar sådana uppgifter. Apohem har fört över uppgifter till Meta om 
vilken produkt som kunden har påbörjat eller genomfört köp av samt uppgifter som 
identifierar kunden i form av för- och efternamn, postadress, e-postadress och telefon-
nummer. IMY konstaterar att kombinationen av uppgifter som förts över har gjort det 
möjligt att utläsa att en specifik person har köpt en viss utpekad produkt.  
Integritetsskyddsmyndigheten Diarienummer: IMY-2022-3272 10(15) 
 Datum: 2024-08-29  
 
Apohem har inte fört över några uppgifter om receptbelagda produkter. IMY anser 
dock att flertalet produkter i bolagets övriga sortiment, och som bolaget fört över 
uppgifter om, är av sådan karaktär att informationen om att en person köpt en sådan 
produkt skulle kunna avslöja uppgifter om den enskildes hälsotillstånd eller sexualliv. 
Det handlar till exempel om stomiprodukter, produkter för vaginal hälsa, prostata-, 
ändtarms- och urineringsbesvär, produkter för kontroll och behandling av diabetes, 
självtester och behandling av könssjukdomar, preventivmedel, dagen-efter-piller samt 
sexleksaker. Apohem har invänt att köparen inte nödvändigtvis är den faktiska 
användaren av produkten och att behandlingen därför inte har omfattat känsliga 
personuppgifter. IMY anser dock att det är sannolikt att i vart fall vissa av köpen av till 
exempel stomiprodukter, produkter för ändtarms-, urinerings- och prostatabesvär, 
vaginala besvär samt behandling av diabetes och könssjukdomar har gjorts för eget 
bruk i syfte att behandla ett visst hälsotillstånd. IMY bedömer därmed att behandlingen 
sannolikt har omfattat uppgifter om hälsa i den mening som avses i artikel 4.15 i 
dataskyddsförordningen. Samma bedömning görs med avseende på köpen av 
exempelvis dagen-efter-piller och sexleksaker, det vill säga att det är sannolikt att 
köpen i några fall har skett för eget bruk och att behandlingen därmed avslöjat 
uppgifter om den enskildes sexualliv. Vid bedömningen av lämplig skyddsnivå skulle 
Apohem därför beaktat att behandlingen skulle kunna komma att omfatta känsliga 
personuppgifter. 
IMY bedömer att uppgifterna om köp av produkter, oaktat om uppgifterna utgör 
känsliga personuppgifter eller inte, är av sådan integritetskänslig art att de kräver ett 
starkt skydd enligt dataskyddsförordningen. Därutöver har behandlingen utförts av ett 
apotek där kunden får antas ha särskilda förväntningar på att deras personuppgifter 
hanteras med en hög grad av konfidentialitet. Mot denna bakgrund konstaterar IMY att 
såväl personuppgifternas karaktär som det sammanhang som de behandlats i har 
medfört ökade risker för de registrerades fri- och rättigheter. 
Apohem beräknar att ca 15 000 registrerade har omfattats av personuppgiftsincident-
en. Beräkningen baseras bland annat på antalet webbplatsbesökare som har haft ett 
konto på Facebook eller Instagram och kunnat matchas genom AAM-funktionen. 
Apohem har vidare räknat upp kategorier av produkter som funnits tillgängliga för köp 
på de delar av webbplatsen där pixelkoden funnits installerad och uppgett att den 
totala andelen av bolagets försäljning som avsett dessa produkter uppgått till 5,7 
procent under den aktuella perioden. IMY bedömer att det utifrån dessa uppgifter, 
även om det inte går att fastställa exakt hur många påbörjade eller genomförda köp 
som gjorts för eget bruk eller den exakta mängden personuppgifter som förts över till 
Meta genom AAM-funktionen, i vart fall kan konstateras att det rör sig om en 
omfattande behandling av personuppgifter. 
Sammanfattningsvis bedömer IMY att behandlingens art, omfattning och sammanhang 
har inneburit höga risker som medfört ett krav på en hög skyddsnivå för person-
uppgifterna. Åtgärderna skulle bland annat säkerställa att personuppgifterna 
skyddades mot obehörigt röjande och förlust av kontroll. 
Apohem har inte vidtagit tillräckliga säkerhetsåtgärder 
 
IMY ska därefter bedöma om Apohem har säkerställt den höga skyddsnivå som krävts 
för personuppgifterna. 
Apohem har uppgett att bolaget har interna rutiner och styrdokument för att säkerställa 
en korrekt hantering av personuppgifter inför, i samband med och efter införandet av 
Integritetsskyddsmyndigheten Diarienummer: IMY-2022-3272 11(15) 
 Datum: 2024-08-29  
 
nya funktioner på webbplatsen. Vid implementeringen av Meta-pixeln på webbplatsen 
har bolaget genomfört en riskanalys av pixeln och bedömt att personuppgifts-
behandlingen inte skulle innebära en hög risk för de registrerades fri- och rättigheter. 
Bolaget har även gjort ett urval och kategorisering av vilka produkter som skulle 
marknadsföras i Metas kanaler. Apohem har dock haft pixelkoden installerad på sidor 
med integritetskänsliga produkter vilka inte skulle omfattas av marknadsföringen. 
Apohem har inte vidtagit tekniska säkerhetsåtgärder för att förhindra att uppgifter om 
kunders påbörjade och genomförda köp av dessa produkter inte skulle föras över till 
Meta. 
Apohem har vidare uppgett att det inte har gjorts regelbundna uppföljningar av vilken 
information som samlades in och behandlades genom Meta-pixeln. I stället har bolaget 
förlitat sig på att Metas filtreringsmekanism ska upptäcka och radera information av 
integritetskänslig karaktär som behandlas genom pixeln. Det har medfört att den 
otillåtna överföringen av personuppgifter pågick under drygt ett år och att bolaget fick 
kännedom om, och stoppade, överföringen först när en extern källa påtalade vad som 
pågick.  
Eftersom Apohem endast har haft rutiner för att följa upp dokumenterade förändringar, 
som utförts enligt uppsatta rutiner, har Apohem saknat förmåga att upptäcka och 
åtgärda andra förändringar som faktiskt genomförts eller uppstått på annat sätt. Mot 
denna bakgrund konstaterar IMY att bolaget har saknat organisatoriska rutiner för att 
systematisk följa upp oavsiktliga förändringar i sina system. 
IMY bedömer därmed att Apohem inte har vidtagit lämpliga tekniska och 
organisatoriska åtgärder i förhållande till den höga risk som behandlingen har 
inneburit. Bolaget har därför behandlat personuppgifter i strid med artikel 32.1 i 
dataskyddsförordningen.  
Val av ingripande 
Tillämpliga bestämmelser m.m. 
Om det har skett en överträdelse av dataskyddsförordningen har IMY ett antal 
korrigerande befogenheter att tillgå enligt artikel 58.2 i dataskyddsförordningen.  
Av artikel 58.2 i dataskyddsförordningen följer att IMY i enlighet med artikel 83 ska 
påföra sanktionsavgifter utöver eller i stället för andra korrigerande åtgärder som 
avses i artikel 58.2, beroende på omständigheterna i varje enskilt fall. 
Varje tillsynsmyndighet ska säkerställa att påförandet av administrativa sanktions-
avgifter i varje enskilt fall är effektivt, proportionellt och avskräckande. Det anges i 
artikel 83.1 i dataskyddsförordningen.  
I artikel 83.2 anges de faktorer som ska beaktas för att bestämma om en administrativ 
sanktionsavgift ska påföras, men också vad som ska påverka sanktionsavgiftens 
storlek. Av betydelse för bedömningen av överträdelsens allvar är bland annat dess 
karaktär, svårighetsgrad och varaktighet.  
Enligt artikel 83.4 ska det vid överträdelser av bland annat artikel 32 påföras 
administrativa sanktionsavgifter på upp till 10 000 000 EUR eller, om det gäller ett 
företag, på upp till 2 procent av den totala globala årsomsättningen under föregående 
budgetår, beroende på vilket värde som är högst.  
Integritetsskyddsmyndigheten Diarienummer: IMY-2022-3272 12(15) 
 Datum: 2024-08-29  
 
EDPB har antagit riktlinjer om beräkning av administrativa sanktionsavgifter enligt 
dataskyddsförordningen som syftar till att skapa en harmoniserad metod och principer 
för beräkning av sanktionsavgifter.9 
Om det är fråga om en mindre överträdelse får IMY enligt vad som anges i skäl 148 till 
dataskyddsförordningen i stället för att påföra en sanktionsavgift utfärda en reprimand 
enligt artikel 58.2 b. 
IMY:s bedömning 
 
Sanktionsavgift ska påföras 
IMY har gjort bedömningen att Apohem har behandlat personuppgifter i strid med 
artikel 32.1 i dataskyddsförordningen. 
Överträdelsen har skett genom att Apohem behandlat personuppgifter med en 
otillräcklig säkerhetsnivå, vilket har medfört att integritetskänsliga personuppgifter om 
ett stort antal registrerade oavsiktligt förts över till Meta under perioden 15 april 2021–
26 april 2022. Obehörig åtkomst till den typen av uppgifter medför en hög risk för de 
registrerades fri- och rättigheter. IMY anser att det inte är fråga om en sådan mindre 
allvarlig överträdelse som kan medföra att en reprimand utfärdas i stället för en 
sanktionsavgift. 
EU-domstolen har klargjort att det krävs att den personuppgiftsansvarige har begått en 
överträdelse uppsåtligen eller av oaktsamhet för att administrativa sanktionsavgifter 
ska kunna påföras enligt dataskyddsförordningen. EU-domstolen har uttalat att 
personuppgiftsansvariga kan påföras sanktionsavgifter för ageranden om de inte kan 
anses ha varit okunniga om att agerandet utgjorde en överträdelse, oavsett om de 
varit medvetna om att de åsidosatte bestämmelserna i dataskyddsförordningen.10  
Enligt principen om ansvarsskyldighet som bland annat kommer till uttryck i artikel 5.2 i 
dataskyddsförordningen ska den som ansvarar för behandlingen av personuppgifter 
säkerställa och kunna visa att behandlingen är förenlig med dataskyddsförordningen. 
IMY konstaterar att Apohem därför ansvarar för att de personuppgifter som behandlas 
i verksamheten, behandlas på ett sätt som säkerställer en lämplig säkerhetsnivå. IMY 
har vid sin prövning konstaterat att bolaget inte levt upp till de krav som dataskydds-
förordningen ställer i detta avseende. Apohem kan inte anses ha varit okunnig om att 
dess agerande inneburit en överträdelse av förordningen.11  
IMY bedömer därmed att förutsättningarna för att påföra Apohem en administrativ 
sanktionsavgift för överträdelsen är uppfyllda. Vid bestämmande av sanktionsavgiftens 
storlek ska IMY beakta de omständigheter som anges i artikel 83.2 samt säkerställa att 
den administrativa sanktionsavgiften är effektiv, proportionell och avskräckande. 
Utgångspunkter för beräkningen av sanktionsavgiften 
Av årsredovisningen för räkenskapsåret 2023 framgår att Apohem hade en års-
omsättning på 603 000 000 kronor. Eftersom IMY har konstaterat en överträdelse av 
 
9 EDPB:s riktlinjer Guidelines 04/2022 on the calculation of administrative fines under GDPR antagna den 24 maj 
2023. 
10 EU-domstolens dom i mål C-683/21 Nacionalinis visuomenės sveikatos centras prie Sveikatos apsaugos 
ministerijos mot Valstybinė duomenų apsaugos inspekcija av den 5 december 2023, punkt 81 och dom i mål C 807/21 
Deutsche Wohnen av den 5 december 2023, punkt 76. 
11 Se för bedömningen av oaktsamhet även Kammarrätten i Stockholms dom den 11 mars 2024 i mål 2829-23, s.12. 
Integritetsskyddsmyndigheten Diarienummer: IMY-2022-3272 13(15) 
 Datum: 2024-08-29  
 
artikel 32 i dataskyddsförordningen ska det högsta sanktionsbelopp som kan fast-
ställas i ärendet enligt artikel 83.4 uppgå till 10 000 000 EUR eller två procent av den 
totala globala årsomsättningen under föregående budgetår, beroende på vilket värde 
som är högst. Två procent av bolagets årsomsättning för 2023 är 12 060 000 kronor. 
Den högsta sanktionsavgiften som kan fastställas i ärendet är därför 10 000 000 EUR. 
Överträdelsens allvar 
Av EDPB:s riktlinjer framgår att tillsynsmyndigheten ska bedöma om överträdelsen är 
av låg, medelhög eller hög allvarlighetsgrad.12 
Vid bedömningen av överträdelsens allvarlighetsgrad tar IMY hänsyn till följande 
omständigheter. De aktuella säkerhetsbristerna har lett till en incident som har berört 
ett stort antal registrerade och att Meta under en lång tid har kunnat ta del av en stor 
mängd personuppgifter som inte skulle ha förts över till dem. Uppgifterna har omfattat 
integritetskänsliga personuppgifter om direkt identifierbara kunder, det vill säga 
uppgifter som kräver en hög skyddsnivå. Därutöver har överträdelsen skett i en 
apoteksverksamhet där de registrerade måste anses ha haft en berättigad förväntan 
på hög konfidentialitet och att deras personuppgifter inte sprids till obehöriga. 
Försäljning av receptfria och andra hälsorelaterade produkter måste även anses 
omfattas av Apohems kärnverksamhet, vilket gör att överträdelsen ska betraktas som 
mer allvarlig än om så inte varit fallet.13 
Vidare beaktar IMY att Apohem vid tidpunkten för överträdelsen hade vidtagit ett antal 
lämpliga tekniska och organisatoriska säkerhetsåtgärder. Personuppgifterna har 
dessutom förts över i hashat, det vill säga oläsligt, format till en enda mottagare och 
det rör sig därmed inte om ett okontrollerat röjande där uppgifterna exempelvis delats 
med många obehöriga eller funnits publikt tillgängliga på webben. 
Vid en samlad bedömning mot bakgrund av ovanstående omständigheter anser IMY 
att det rör sig om en överträdelse av artikel 32.1 i dataskyddsförordningen av låg 
allvarlighetsgrad. 
IMY ska vid sin bedömning av sanktionsavgiftens storlek även ta hänsyn till sådana 
försvårande och förmildrande faktorer som förtecknas i artikel 83.2 i dataskydds-
förordningen. Efter överträdelsen har Apohem bland annat försökt kontakta Meta med 
frågor om överföringen av personuppgifter samt utarbetat nya styrdokument och 
rutiner för att minska risken för liknande incidenter. Apohem stängde även av pixeln i 
sin helhet när bolaget fick kännedom om överföringen. IMY konstaterar dock att dessa 
åtgärder har vidtagits först efter att bolaget har blivit uppmärksammad på de aktuella 
bristerna av en extern källa. De vidtagna åtgärderna kan enligt IMY inte anses gå 
utöver vad som förväntas av Apohem i det aktuella fallet. De är därmed inte av sådan 
karaktär att de påverkar IMY:s bedömning av sanktionsavgiftens storlek i förmildrande 
riktning. Detsamma gäller det faktum att Apohem lämnade in en anmälan om person-
uppgiftsincident till IMY eftersom det utgör en omständighet som ska anses neutral vid 
bestämmandet av sanktionsavgiften.14 IMY konstaterar att det inte heller i övrigt 
framkommit några omständigheter som påverkar bedömningen av sanktionsavgiftens 
storlek, varken i försvårande eller förmildrande riktning. 
 
12 EDPB:s riktlinjer Guidelines 04/2022 on the calculation of administrative fines under the GDPR, punkt 60. 
13 Ju mer central en behandling är för den personuppgiftsansvariges verksamhet, desto allvarligare blir oriktigheterna i 
behandlingen. Se EDPB:s riktlinjer Guidelines 04/2022 on the calculation of administrative fines under the GDPR, 
punkt 53. 
14 EDPB:s riktlinjer Guidelines 04/2022 on the calculation of administrative fines under the GDPR, punkt 98. 
Integritetsskyddsmyndigheten Diarienummer: IMY-2022-3272 14(15) 
 Datum: 2024-08-29  
 
Sanktionsavgiften ska vara effektiv, proportionerlig och avskräckande 
Den administrativa sanktionsavgiften ska vara effektiv, proportionerlig och 
avskräckande. Det innebär att beloppet ska bestämmas så att den administrativa 
sanktionsavgiften leder till rättelse, att den ger en preventiv effekt och att den 
dessutom är proportionerlig i förhållande till såväl aktuella överträdelser som till 
tillsynsobjektets betalningsförmåga. 
Mot bakgrund av överträdelsens allvar bestämmer IMY att Apohem ska betala en 
administrativ sanktionsavgift på 8 000 000 kronor för den konstaterade överträdelsen. 
IMY bedömer att detta belopp är effektivt, proportionerligt och avskräckande. 
Detta beslut har fattats av den vikarierande generaldirektören David Törngren efter 
föredragning av juristen Shirin Daneshgari Nejad. Vid den slutliga handläggningen har 
även den tillförordnade rättschefen Cecilia Agnehall, enhetschefen Nidia Nordenström, 
juristen Maja Welander samt it- och informationssäkerhetsspecialisten Petter Flink 
medverkat. 
David Törngren, 2024-08-29   (Det här är en elektronisk signatur) 
Bilaga 
Information om betalning av sanktionsavgift  
 
Kopia till 
DSO  
Integritetsskyddsmyndigheten Diarienummer: IMY-2022-3272 15(15) 
 Datum: 2024-08-29  
 
Hur man överklagar  
Om ni vill överklaga beslutet ska ni skriva till IMY. Ange i skrivelsen vilket beslut ni 
överklagar och den ändring som ni begär. Överklagandet ska ha kommit in till IMY 
senast tre veckor från den dag ni fick del av beslutet. Om ni är en part som företräder 
det allmänna ska överklagandet dock ha kommit in inom tre veckor från den dag då 
beslutet meddelades. Om överklagandet har kommit in i tid sänder IMY det vidare till 
Förvaltningsrätten i Stockholm för prövning.  
Ni kan e-posta överklagandet till IMY om det inte innehåller några integritetskänsliga 
personuppgifter eller uppgifter som kan omfattas av sekretess. Myndighetens 
kontaktuppgifter framgår av beslutets första sida. 
