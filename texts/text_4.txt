Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 001(10) 
 Verisure Sverige AB 
Beslut efter tillsyn enligt 
dataskyddsförordningen – Verisure 
Sverige AB 
Integritetsskyddsmyndighetens beslut 
Integritetsskyddsmyndigheten (IMY) konstaterar att Verisure Sverige AB (556153-
2176) under tiden den 20 april 2022 till augusti 2022 har behandlat personuppgifter i 
strid med artikel 32.1 i dataskyddsförordningen1 genom att inte ha vidtagit lämpliga 
åtgärder för att säkerställa en lämplig skyddsnivå för personuppgifter i form av 
bildmaterial från kameror i privatpersoners hem. 
IMY ger Verisure Sverige AB en reprimand med stöd av artikel 58.2 b i 
dataskyddsförordningen för den konstaterade överträdelsen.  
Redogörelse för tillsynsärendet 
Bakgrund 
Integritetsskyddsmyndigheten (IMY) har tagit del av uppgifter i media som bland annat 
gör gällande att anställda hos Verisure Sverige AB (härefter ”Verisure” eller bolaget”) i 
samband med inkomma larm har delat bildmaterial från kameror i privatpersoners hem 
mellan sig på olika sätt utan att det varit befogat. IMY har därför inlett tillsyn mot 
Verisure i syfte att utreda bolagets interna hantering av bildmaterial från kameror 
uppsatta i kunders hem.  
IMY har efter tillsynens inledande mottagit tips gällande Verisures tekniska och 
organisatoriska säkerhetsåtgärder. Verisure har fått tillfälle att yttra sig med anledning 
därav.  
Vad som framkommit i ärendet 
Verisure har bland annat uppgett följande. 
Om uppgifterna i media  
Bolaget har tagit uppgifterna i medierapporteringen mycket allvarligt och har tillsatt 
stora resurser för att utreda påståendena i aktuell tidningsartikel. Verisure tar dock 
 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). Diarienummer: 
IMY-2022-1558 
Datum: 
2024-11-27 
Integritetsskyddsmyndigheten Diarienummer: IMY-2022-1558 2(10) 
 Datum: 2024-11-27  
 
avstånd från uppgifterna i media i och med att ingenting i bolagets omfattande interna 
utredning tyder på att det skulle finnas utrymme för sådan behandling av bildmaterial 
som beskrivits eller att liknande behandling faktiskt sker. Den interna utredningen har 
bland annat bestått i intervjuer med anställda och tidigare anställda, en teknisk 
genomgång av logguppgifter för att kontrollera om bildmaterial har hanterats på ett 
avvikande sätt, genomgång av larmoperatörernas chattgrupper samt en genomgång 
av de tekniska begränsningarna i bolagets system för att identifiera eventuella brister 
som skulle kunna möjliggöra felaktig behandling av bildmaterialet. Bolagets 
internutredning har även inneburit en genomgång av listan för hanterade ärenden 
avseende begäran om registerutdrag i enlighet med dataskyddsförordningen, samt en 
granskning av efterlevnaden av det gällande dataskyddsregelverket och det interna 
regelverket. Vidare har internutredningen omfattat en granskning av de 
dataskyddsrelaterade utbildningsinsatser som bolaget genomför för nyanställda och i 
det löpande arbetet. 
Resultatet av den interna utredningen visar att det inte finns något som tyder på att det 
har förekommit felaktig delning av personlig kundinformation på det sätt som beskrivits 
i media. I internutredningen kunde Verisure inte heller finna något bevis eller annars 
något som antyder pågående eller aktuella överträdelser av det interna regelverket. 
Bolaget har även en etablerad visselblåsarkanal som har använts av medarbetare i 
andra sammanhang men det finns inga rapporterade händelser som tyder på att 
felaktig behandling av bildmaterial har rapporterats via den kanalen. 
Hade påståendena i media varit sanna hade det dock inte funnits någon laglig grund 
för en sådan uppenbart otillåten personuppgiftsbehandling. 
Om Verisures hantering av personuppgifter från kunders kameror i övrigt  
Verisure är en auktoriserad larmcentral vilket ställer omfattande regulatoriska krav på 
verksamheten. Verisure tar sitt ansvar som personuppgiftsansvarig på största allvar 
och arbetar strukturerat med integritets- och dataskyddsfrågor för att tillvarata de 
registrerades intressen. Kundernas integritet är en integrerad och avgörande del av 
Verisures verksamhet. Bolaget har bland annat ett omfattande internt regelverk i form 
av riktlinjer och rutiner. 
I bolagets interna policy framgår tydligt hur larmoperatörerna får hantera bildmaterial 
och i vilka situationer de får titta på bilderna eller be en kollega att titta. Som en 
integritetshöjande åtgärd har Verisure även implementerat detaljerade instruktioner 
avseende hur kamerorna får installeras för att inte riskera att kränka den personliga 
integriteten. Verisure har även implementerat tekniska begränsningar som säkerställer 
att bildmaterial enbart behandlas om det är nödvändigt för att uppnå syftet med 
behandlingen.  
Bildmaterialet är tillgängligt för behörig personal i bolagets system en viss tid, därefter 
raderas det automatiskt från systemet men arkiveras ytterligare en tid bland annat för 
behovet av att kunna dela bilder med brottsbekämpande myndigheter. Verisure har 
gjort bedömningen att den tid bildmaterialet sparas är en tillräckligt lång period för 
bolaget att lagra bildfilerna för att med beaktande av det tydliga integritetsintresset 
ändå kunna uppfylla bolagets ändamål med behandlingen. Till exempel kan det finnas 
behov av att kunna följa upp hur en viss incident har hanterats eller kunna besvara 
kunders frågor om en viss incident som kräver tillgång till bildmaterial. 
Samtliga bildvisningar i bolagets system loggas. Det är tekniskt omöjligt att få tillgång 
till bildmaterialet utan att det loggas. Det innebär att om det inte finns en logg om 
Integritetsskyddsmyndigheten Diarienummer: IMY-2022-1558 3(10) 
 Datum: 2024-11-27  
 
hantering av bilder i systemet kan Verisure med säkerhet konstatera att det inte 
förekommit någon åtkomst. Att all hantering av bildmaterialet loggas möjliggör 
utredning av otillåten åtkomst till materialet.  
Som huvudregel ska bildmaterial inte exporteras från Verisures system. Det finns dock 
undantag där Veirsure är berättigad att dela bilder varför det finns en möjlighet att 
exportera bilder i särskilda fall. Denna funktion omfattas av accessbegränsningar och 
åtgärder loggas varför det alltid går att spåra hur en bild har delats. 
Verisure har enbart möjlighet att eftersöka missförhållanden av det slag som påståtts i 
media under en viss period bakåt i tiden då bildmaterial raderas från systemet i 
enlighet med bolagets automatiska gallringsrutiner. Logguppgifter i form av bildernas 
filnamn har dock sparats en något längre tid, nämligen 100 dagar, innan även dessa 
uppgifter raderades. Med denna uppgift har Verisure kunnat kontrollera hur många 
gånger en viss operatör har öppnat en bild. Sedan augusti 2022 har en justering av 
lagringstiden för logguppgifter skett. Justeringen innebär att samtliga logguppgifter, 
förutom bilder, lagras i fem år. Justeringen avseende lagringstiden för logguppgifterna 
är delvis ett resultat av behovet av att kunna utreda bildhantering under en längre 
period bakåt i tiden.  
Om tipsen 
Gällande det första tipset som inkommit till IMY om inloggningsuppgifter stämmer 
uppgifterna i stora delar inte överens med Verisures uppfattning. Det har funnits goda 
skäl till det aktuella användandet av en viss typ av inloggningsuppgifter och förfarandet 
har utformats med beaktande av relevant dataskyddslagstiftning. Användningen har 
dessutom pågått under en begränsad tid och har nu avvecklats. Avseende de två 
andra tipsen är Verisure inte att anse som personuppgiftsansvarig för de beskriva 
behandlingarna. I det ena tipset har en av Verisures franchisetagare tillika 
personuppgiftsbiträde tydligt agerat utanför sin instruktion och det bolaget är därmed 
att anse som personuppgiftsansvarig för den aktuella händelsen. Trots att Verisure 
inte är personuppgiftsansvarig för den aktuella behandlingen har bolaget dock tagit 
tipset på stort allvar och agerat därefter. Verisure har bland annat bistått den aktuella 
franchisetagaren i utredningen av händelsen som beskrivs i tipset. Det andra tipset rör 
ett annat bolag.  
Omfattningen av IMY:s prövning i ärendet 
Dataskyddsförordningen innehåller ett stort antal regler som måste följas i samband 
med behandling av personuppgifter. Inom ramen för detta tillsynsärende granskar IMY 
inte samtliga regler och frågeställningar som kan aktualiseras i Verisures verksamhet.  
IMY:s prövning i ärendet har avgränsats till att omfatta den i media beskriva 
personuppgiftsbehandlingen samt att avse i vad mån bolaget vidtagit lämpliga tekniska 
och organisatoriska åtgärder för att skydda bolagets kunders personuppgifter vid den 
interna hanteringen av bildmaterial i enlighet med artikel 32 i dataskyddsförordningen.  
Motivering av beslutet 
Tillämpliga bestämmelser 
Personuppgiftsansvarig är enligt artikel 4.7 i dataskyddsförordningen en fysisk eller 
juridisk person, offentlig myndighet, institution eller annat organ som ensamt eller 
Integritetsskyddsmyndigheten Diarienummer: IMY-2022-1558 4(10) 
 Datum: 2024-11-27  
 
tillsammans med andra bestämmer ändamålen och medlen för behandlingen av 
personuppgifter.  
Enligt principen om ansvarsskyldighet i artikel 5.2 i dataskyddsförordningen ska den 
personuppgiftsansvarige ansvara för efterlevnaden av principerna som beskrivs i 
första stycket i artikeln, däribland säkerhetsprincipen (artikel 5.1 f i 
dataskyddsförordningen). Ansvarsskyldighetsprincipen har vidareutvecklats i artikel 24 
där det framgår att den personuppgiftsansvarige ska vidta lämpliga tekniska och 
organisatoriska åtgärder för att säkerställa och kunna visa att behandlingen utförs i 
enlighet med dataskyddsförordningen. 
Av artikel 28.10 i dataskyddsförordningen följer att om ett personuppgiftsbiträde 
överträder denna förordning genom att fastställa ändamålen med och medlen för 
behandlingen, ska personuppgiftsbiträdet anses vara personuppgiftsansvarig med 
avseende på den behandlingen, utan att det påverkar tillämpningen av artiklarna 82, 
83 och 84. 
Av artikel 32.1 i dataskyddsförordningen följer att den personuppgiftsansvarige ska 
vidta lämpliga tekniska och organisatoriska åtgärder för att säkerställa en 
säkerhetsnivå som är lämplig i förhållande till risken med behandlingen. Vid 
bedömningen av vilka tekniska och organisatoriska åtgärder som är lämpliga ska den 
personuppgiftsansvarige beakta den senaste utvecklingen, genomförandekostnaderna 
och behandlingens art, omfattning, sammanhang och ändamål samt riskerna för 
fysiska personers rättigheter och friheter. 
Enligt artikel 32.1 omfattar lämpliga skyddsåtgärder, när det är lämpligt, 
a) pseudonymisering och kryptering av personuppgifter, 
b) förmågan att fortlöpande säkerställa konfidentialitet, integritet, tillgänglighet 
och motståndskraft hos behandlingssystemen och -tjänsterna, 
c) förmågan att återställa tillgängligheten och tillgången till personuppgifter i 
rimlig tid vid en fysisk eller teknisk incident, och 
d) ett förfarande för att regelbundet testa, undersöka och utvärdera effektiviteten 
hos de tekniska och organisatoriska åtgärder som ska säkerställa 
behandlingens säkerhet. 
Enligt artikel 32.2 i dataskyddsförordningen ska vid bedömningen av lämplig 
säkerhetsnivå särskild hänsyn tas till de risker som behandlingen medför, i synnerhet 
för oavsiktlig eller olaglig förstöring, förlust eller ändring eller till obehörigt röjande av 
eller obehörig åtkomst till de personuppgifter som överförts, lagrats eller på annat sätt 
behandlats. 
Personuppgiftsansvar 
Personuppgiftsansvar i tipsen 
Verisure har uppgett att bolaget är personuppgiftsansvarig för den 
personuppgiftsbehandling som det första tipset om inloggningsuppgifter har avsett, 
vilket stöds av utredningen i ärendet. IMY bedömer att Verisure är 
personuppgiftsansvarig för den behandlingen i den mening som avses i artikel 4.7 i 
dataskyddsförordningen. 
Vad gäller de två andra tipsen har Verisure anfört att bolaget inte är 
personuppgiftsansvarig för de beskrivna behandlingarna. Avseende det ena tipset 
Integritetsskyddsmyndigheten Diarienummer: IMY-2022-1558 5(10) 
 Datum: 2024-11-27  
 
bedömer IMY att det mot bakgrund av den i tipset aktuella 
personuppgiftsbehandlingens art inte finns skäl att ifrågasätta att behandlingen gått 
utanför de instruktioner som personuppgiftsbiträdet fått och att Verisure därför inte är 
att anse som personuppgiftsansvarig. Avseende det andra tipset konstaterar IMY att 
det inte finns skäl att ifrågasätta att ett annat bolag är personuppgiftsansvarig för den 
behandlingen. IMY bedömer därför att Verisure inte är personuppgiftsansvarig för 
behandlingarna som dessa två tips avser varför dessa behandlingar inte omfattas av 
den fortsatta prövningen i detta beslut.  
Personuppgiftsansvar i övrigt 
Verisure har anfört att bolaget är personuppgiftsansvarig för behandling av 
personuppgifter i form av bildmaterial inom ramen för bolagets incidenthantering. 
Verisure har även anfört att bolaget är gemensamt personuppgiftsansvarig med 
kunden för den övervakning som kunden själv företar genom att använda Verisures 
monitoreringsfunktion i sin bostad, tomt och andra privata byggnader. Enligt Verisure 
blir bolaget trots detta dock att anse som ensamt personuppgiftsansvarig även 
avseende den behandlingen om det så kallande privatundantaget i artikel 2.2 c i 
dataskyddsförordningen är tillämpligt för kunden. Detta då kundens behandling av 
personuppgifter i det fallet faller utanför dataskyddsförordningens tillämpningsområde.  
Vad Verisure anfört vinner stöd av övrig utredning i ärendet. IMY bedömer därför att 
Verisure är personuppgiftsansvarig för den aktuella personuppgiftsbehandlingen i den 
mening som avses i artikel 4.7 i dataskyddsförordningen. 
Tipset om inloggningsuppgifter 
I tipset har gjorts gällande att Verisure använt en viss typ av inloggningsuppgifter på 
ett sätt som skulle kunna strida mot dataskyddsförordningen. Mot bakgrund av vad 
Verisure uppgett om användandet av de aktuella inloggningsuppgifterna och vad som i 
övrigt framkommit i utredningen kan IMY dock inte konstatera någon brist i förhållande 
till dataskyddsförordningen. 
Den i media påstådda hanteringen av bilder  
I medierapporteringen som IMY tog del av innan tillsynen mot Verisure inleddes 
gjordes det gällande att anställda på Verisure delat uppgifter om bilder på lättklädda 
personer mellan sig och att flera av de anställda tagit del av bilderna genom bolagets 
larmhanteringssystem i syfte att roa sig. Den aktuella nyhetsartikeln gjorde också 
gällande att bilder kunde skickas mellan de anställda, bland annat i ett chattprogram. 
IMY konstaterar att den behandling av bildmaterial som har beskrivits i media är 
mycket allvarlig och skulle kunna innebära ett stort intrång i enskildas personliga 
integritet. En sådan behandling skulle, som även Verisure har anfört, sakna rättslig 
grund i artikel 6 i dataskyddsförordningen och därmed vara otillåten. För att kunna 
konstatera en brist enligt dataskyddsförordningen måste det dock stå klart att den 
behandling av bildmaterial som beskrivits i media har skett. 
Verisure har redogjort för den interna utredning som bolaget vidtagit för att utreda 
uppgifterna i media och har uppgett att det inte framkommit något i utredningen som 
tyder på att hantering av bildmaterial har skett på det sätt som har beskrivits i media.  
IMY konstaterar att Verisure har vidtagit en omfattande intern utredning för att utreda 
den påstådda hanteringen av bildmaterial. Bolagets internutredning har inte visat att 
Integritetsskyddsmyndigheten Diarienummer: IMY-2022-1558 6(10) 
 Datum: 2024-11-27  
 
det som påståtts i media har inträffat. Det har inte heller genom IMY:s utredning i 
ärendet i övrigt kunnat visas att det som beskrivits i media har skett. IMY bedömer 
därför att utredningen i ärendet inte ger stöd för att Verisure har brustit i efterlevnaden 
av dataskyddsförordningen på det sätt som har beskrivits i media.  
Verisure har inte vidtagit lämpliga säkerhetsåtgärder  
Mot bakgrund av vad som framkommit av utredningen i ärendet finner IMY dock skäl 
att pröva om Verisure vidtagit lämpliga åtgärder för att säkerställa en skyddsnivå som 
är lämplig utifrån riskerna med behandlingen. 
Behandlingen har inneburit stora integritetsrisker och krävt en hög skyddsnivå 
Den personuppgiftsansvariga ska säkerhetsställa en säkerhet som är lämplig utifrån 
riskerna med behandlingen. Bedömningen av lämplig skyddsnivå ska göras med 
beaktande av bland annat behandlingens art, omfattning, sammanhang och ändamål 
samt riskerna, av varierande sannolikhetsgrad och allvar, för fysiska personers 
rättigheter och friheter. Vid bedömningen ska särskild hänsyn tas till de risker som 
behandlingen medför, bland annat obehörigt röjande av eller obehörig åtkomst till 
personuppgifterna.  
IMY konstaterar att Verisure i sin verksamhet hanterar personuppgifter från ett stort 
antal registrerade.2 IMY konstaterar vidare att det är fråga om en larmhanteringstjänst 
där kameror uppsatta i privatpersoners hem är en del av den tjänsten. Den behandling 
av personuppgifter som sker i och med detta är således bland annat insamling och 
hantering av bildmaterial beståendes av personer som befinner sig i sin hemmiljö. 
Detta är en mycket integritetskänslig behandling. Vidare kan konstateras att personer 
som är kunder hos Verisure har anlitat bolaget i trygghets- och säkerhetssyfte och 
förlitar sig på att de kameror som finns uppsatta i hemmet endast används av Verisure 
för att säkerställa detta syfte. Det är således fråga om behandling av personuppgifter 
för vilka de registrerade har berättigade förväntningar på en hög grad av 
konfidentialitet och ett robust skydd mot obehörig och otillåten behandling. Denna typ 
av personuppgiftsbehandling sker dessutom inom ramen för Verisures 
kärnverksamhet, något som medför ännu högre krav på skyddsnivå.  
Med hänsyn bland annat till att de uppgifter som Verisure behandlat har varit av 
integritetskänslig karaktär och berört ett stort antal personer har bolagets behandling 
av personuppgifter sammantaget inneburit en hög risk för fysiska personers rättigheter 
och friheter. Behandlingens art, omfattning och sammanhang har därmed medfört ett 
krav på en hög skyddsnivå för uppgifterna. Åtgärderna ska bland annat säkerställa att 
personuppgifter skyddas mot obehörigt röjande och obehörig åtkomst. 
Uppgifterna har inte skyddats på ett lämpligt sätt 
IMY ska därefter bedöma om Verisure har säkerställt den höga skyddsnivå som 
krävts. För att kunna upprätthålla säkerheten för de personuppgifter som behandlas i 
en verksamhets system är det grundläggande att kunna ha kontroll över vad som sker, 
och vad som har skett med uppgifterna. För den registrerade finns även en rätt att få 
tillgång till sina personuppgifter och information om hur uppgifterna har behandlats. 
För att den registrerade ska kunna utöva denna rättighet och därigenom bland annat 
kunna kontrollera lagligheten av behandlingen är det grundläggande att den 
 
2 Enligt Verisures webbplats har bolaget ca 500 000 svenska kunder, se Verisure, ”Om oss”. 
https://www.verisure.se/om-oss [2024-11-27] 
Integritetsskyddsmyndigheten Diarienummer: IMY-2022-1558 7(10) 
 Datum: 2024-11-27  
 
personuppgiftsansvarige har kontroll över hur uppgifterna behandlas eller har 
behandlats.3 Detta kan exempelvis ske genom loggföring. 
Av utredningen i ärendet framgår att bildmaterialet lagras i en viss på förhand bestämd 
tid och raderas därefter från systemet. Efter denna period går det inte att eftersöka 
operatörers hantering av enskilda bilder. Inom ramen för bildhantering loggas däremot 
även andra uppgifter med nära anknytning till bildhanteringen under en något längre 
tid. Innan augusti 2022 sparades logguppgifter i form av bildernas filnamn i 
sammanlagt 100 dagar. Denna logguppgift gör det möjligt att kontrollera hur många 
gånger en viss operatör har öppnat en bild.  
Vad gäller lagringstiden för Verisures logguppgifter gör IMY följande bedömning. 
Bildmaterial från kunders kameror i hemmet är som tidigare konstaterats förknippade 
med ett tungt vägande integritetsintresse. Mot bakgrund av detta samt de ändamål 
med behandlingen som Verisure har beskrivit och vad bolaget i övrigt uppgett anser 
IMY att den tid Verisure lagrar bildmaterialet är proportionerlig.  
Det finns dock andra mindre integritetskänsliga logguppgifter som kan användas för att 
kontrollera att bildmaterial inte hanteras på ett otillbörligt sätt och därmed säkerställa 
att personuppgifter skyddas mot obehörigt röjande och obehörig åtkomst. 
Logguppgifter i form av bildernas filnamn är en sådan logguppgift med vilken man kan 
eftersöka hur många gånger en viss bild har öppnats i systemet. Enligt Verisure har 
dock dessa logguppgifter endast lagrats i 100 dagar vilket gjort att någon eftersökning 
av eventuell felhantering av bildmaterial inte kunnat göras efter denna period. Med 
beaktande av den höga skyddsnivå som har krävts för personuppgifterna bedömer 
IMY att den aktuella lagringstiden för logguppgifter om bildernas filnamn har varit för 
kort för att skydda uppgifterna mot obehörigt röjande eller obehörig åtkomst i tillräcklig 
grad och att säkerställa konfidentialiteten för personuppgifterna som behandlas i deras 
system.  
IMY bedömer därför att Verisure inte har vidtagit lämpliga tekniska och organisatoriska 
åtgärder för att säkerställa en säkerhetsnivå som var lämplig i förhållande till risken 
med behandlingen. Anledningen till detta är att Verisure inte lagrat logguppgifter om 
bildernas filnamn tillräckligt länge för att kunna eftersöka eventuell felhantering av 
personuppgifter i form av bildmaterial från kunders kameror. Genom detta har Verisure 
också saknat förmåga att i tillräcklig grad säkerställa skyddet för de registrerades 
rättigheter. 
Verisure har dock inom ramen för en generell översyn av lagringstider under tiden för 
IMY:s tillsyn, implementerat en ny lagringstid för bildernas filnamn som innebär att 
logguppgifter om filnamnen sedan augusti 2022 sparas i fem år. Verisure har uppgett 
att justeringen av lagringstiden för filnamnen delvis är ett resultat av behovet att kunna 
utreda bildhantering under en längre period bakåt i tiden. Genom denna justering 
anser IMY att Verisure sedan augusti 2022 inte längre brister i efterlevnaden av 
dataskyddsförordningen på det sätt som beskrivits ovan.  
Inom ramen för denna tillsyn har Verisure även redogjort för andra tekniska och 
organisatoriska säkerhetsåtgärder som bolaget har vidtagit för att skydda kunders 
personuppgifter vid den interna hanteringen av bildmaterial. Med anledning av vad 
 
3 Jfr EU-domstolens dom Pankki S, C-579/21, EU:C:2023:501, punkt 37-83. 
Integritetsskyddsmyndigheten Diarienummer: IMY-2022-1558 8(10) 
 Datum: 2024-11-27  
 
Verisure uppgett i denna del konstaterar IMY att det inte framkommit annat än att de 
övriga skyddsåtgärderna framstår som lämpliga. 
Sammantaget bedömer IMY att Verisure har behandlat personuppgifter i strid med 
artikel 32.1 i dataskyddsförordningen. Av utredningen i ärendet kan utläsas att den 
begränsade lagringstiden för de aktuella logguppgifterna har förelegat åtminstone 
sedan tiden för tillsynens inledande den 20 april 2022 fram till augusti 2022. IMY 
bedömer därför att Verisure har behandlat personuppgifter i strid med 
dataskyddsförordningen under tiden den 20 april 2022 till augusti 2022.  
Val av ingripande 
Av artikel 58.2 i och artikel 83.2 i dataskyddsförordningen framgår att IMY har 
befogenhet att påföra administrativa sanktionsavgifter i enlighet med artikel 83. 
Beroende på omständigheterna i det enskilda fallet ska administrativa 
sanktionsavgifter påföras utöver eller i stället för de andra åtgärder som avses i artikel 
58.2, som till exempel förelägganden och förbud. Vidare framgår av artikel 83.2 vilka 
faktorer som ska beaktas vid beslut om administrativa sanktionsavgifter ska påföras 
och vid bestämmande av avgiftens storlek. Om det är fråga om en mindre överträdelse 
får IMY enligt vad som anges i skäl 148 i stället för att påföra en sanktionsavgift 
utfärda en reprimand enligt artikel 58.2 b. Hänsyn ska tas till försvårande och 
förmildrande omständigheter i fallet, såsom överträdelsens karaktär, svårighetsgrad 
och varaktighet samt tidigare överträdelser av relevans. 
Vid bedömningen av valet av ingripande beaktar IMY följande. IMY har bedömt att 
Verisure har överträtt artikel 32.1 i dataskyddsförordningen genom att under tiden den 
20 april 2022 till augusti 2022 inte ha lagrat logguppgifter om bildernas filnamn 
tillräckligt länge för att kunna eftersöka eventuell felhantering av personuppgifter och 
på så sätt bland annat kunna säkerställa att personuppgifterna skyddades mot 
obehörigt röjande och obehörig åtkomst. En överträdelse av den bestämmelsen kan 
föranleda en sanktionsavgift. 
Bildmaterial innehållandes personer i deras hemmiljö är mycket integritetskänsliga 
personuppgifter. Ett obehörigt röjande eller åtkomst till sådana personuppgifter medför 
en hög risk för de registrerades fri- och rättigheter. Verisure har saknat förmåga att 
eftersöka eventuell felhantering av personuppgifterna längre tillbaka i tiden än 100 
dagar vilket innebär en risk för att obehörigt röjande eller åtkomst har kunnat ske utan 
att Verisure haft förmåga att kontrollera detta och vidta eventuella lämpliga åtgärder. 
Verisure har dock inom ramen för en intern översyn, bland annat för att göra det 
möjligt att utreda bildhantering längre tillbaka i tiden, ändrat lagringstiden för de 
aktuella logguppgifterna på så sätt att de nu lagras i fem år. Detta gjordes visserligen 
efter att IMY inlett den nu aktuella tillsynen men innebär att Verisure därmed åtgärdat 
bristen. Vidare har den konstaterade bristen i sig inte inneburit att personuppgifter har 
behandlats på ett otillåtet sätt utan rör möjligheten att i efterhand kunna kontrollera 
behandlingen av uppgifterna. 
  
Integritetsskyddsmyndigheten Diarienummer: IMY-2022-1558 9(10) 
 Datum: 2024-11-27  
 
IMY finner vid en samlad bedömning av omständigheterna i ärendet att det är fråga 
om en sådan mindre överträdelse i den mening som avses i skäl 148 att det finns 
anledning att avstå från att påföra Verisure en sanktionsavgift för den konstaterade 
överträdelsen. Verisure ska därför, med stöd av artikel 58.2 b i 
dataskyddsförordningen, i stället ges en reprimand för den konstaterade 
överträdelsen.  
__________________________ 
Detta beslut har fattats av enhetschefen Jenny Bård efter föredragning av 
avdelningsjuristen Sarah Bodlander. Vid den slutliga handläggningen av ärendet har 
även avdelningsjuristen Andreas Persson och it- och 
informationssäkerhetsspecialisten Petter Flink medverkat. 
Jenny Bård 
 
 
 
 
Kopia till 
Dataskyddsombudet 
 
  
Integritetsskyddsmyndigheten Diarienummer: IMY-2022-1558 10(10) 
 Datum: 2024-11-27  
 
Hur man överklagar 
Om ni vill överklaga beslutet ska ni skriva till IMY. Ange i skrivelsen vilket beslut ni 
överklagar och den ändring som ni begär. Överklagandet ska ha kommit in till IMY 
inom tre veckor från den dag ni fick del av beslutet. Om ni är en part som företräder 
det allmänna ska överklagandet dock ha kommit in inom tre veckor från den dag då 
beslutet meddelades. Om överklagandet har kommit in i rätt tid sänder IMY det vidare 
till Förvaltningsrätten i Stockholm för prövning.  
Ni kan e-posta överklagandet till IMY om det inte innehåller några integritetskänsliga 
personuppgifter eller uppgifter som kan omfattas av sekretess. Myndighetens 
kontaktuppgifter framgår av beslutets första sida.  
    
 
