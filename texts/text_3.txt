Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 001(11) 
 Apotea AB  
Beslut efter tillsyn enligt 
dataskyddsförordningen – Apotea AB 
Integritetsskyddsmyndighetens beslut 
Integritetsskyddsmyndigheten konstaterar att Apotea AB, med organisationsnummer 
556651-6489, behandlat personuppgifter i strid med 32.1 dataskyddsförordningen1 
genom att inte ha vidtagit lämpliga tekniska och organisatoriska åtgärder för att 
säkerställa en lämplig säkerhetsnivå för personuppgifter vid användning av 
analysverktyget Meta-pixeln under perioden 22 juni 2020–9 maj 2022. 
Integritetsskyddsmyndigheten ger Apotea AB en reprimand enligt artikel 58.2 b 
dataskyddsförordningen för överträdelsen.  
Redogörelse för tillsynsärendet 
Bakgrund 
Den 11 maj 2022 lämnade Apotea AB (Apotea) in en anmälan om personuppgifts-
incident till Integritetsskyddsmyndigheten (IMY). Av anmälan framgick bland annat att 
Apotea använt Meta Platforms Ireland Limiteds (Metas) analysverktyg Meta-pixeln på 
sin webbplats www.apotea.se (webbplatsen) för att förbättra sin annonsering mot 
kunder och mäta trafik på webbplatsen. Apotea uppgav att en potentiell person-
uppgiftsincident inträffat eftersom mer information än bolaget haft kännedom om förts 
över till Meta. Apotea upptäckte incidenten genom information från en utomstående. 
IMY inledde tillsyn i maj 2022 mot bakgrund av de uppgifter som förekom i incident-
anmälan. Tillsynen har avgränsats till frågan om Apotea har vidtagit lämpliga tekniska 
och organisatoriska åtgärder i enlighet med artikel 32 i dataskyddsförordningen.  
Handläggningen vid IMY har skett genom skriftväxling.  
Vad Apotea har uppgett 
Apotea har i huvudsak uppgett följande gällande den fråga som IMY granskar. 
 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). Diarienummer: 
IMY-2022-3271 
Datum: 
2024-12-19 
Page 1 of 11
Integritetsskyddsmyndigheten Diarienummer: IMY-2022-3271 2(11) 
 Datum: 2024-12-19  
 
Personuppgiftsansvar 
Apotea är personuppgiftsansvarig för den behandling av personuppgifter som 
förekommit i samband med användandet av Meta-pixeln (tidigare Facebook-pixeln) 
och den efterföljande delningen av personuppgifter till Meta (tidigare Facebook). 
Ändamålet med behandlingen  
Personuppgiftsbehandlingen vid användandet av Meta-pixeln har skett för ändamålen 
intressebaserad annonsering och analys. Marknadsföringen avsåg Apoteas sortiment 
av icke läkemedelsprodukter genom kampanjerbjudanden och handlade således om 
ett begränsat urval av produkter från Apoteas produktkatalog. Marknadsföringen har 
uteslutande skett genom annonser på Metas sociala plattformar Facebook och 
Instagram och endast skett på gruppnivå. Apoteas syfte har varit att använda en 
begränsad version av Meta-pixeln på webbsidan men den 22 juni 2020 utökades 
behandlingen, genom aktivering av Meta-pixelns funktion för automatisk avancerad 
matchning (AAM-funktionen), på grund av ett handhavandefel. Den 9 maj 2022 tog 
Apotea omedelbart bort analysverktyget från webbsidan efter att bolaget fått 
information om den oavsiktliga delningen.  
Vilka uppgifter som förts över till Meta 
Den utökade personuppgiftsbehandlingen har inneburit ett potentiellt röjande av fler 
personuppgifter än som var avsett. Apoteas avsikt var att samla in uppgifter om 
kunders och webbplatsbesökares IP-adresser samt interna produkt-id för produkter 
som placerades i kundkorgen. Den utökade användningen av Meta-pixeln har lett till 
att behandlingen även omfattat uppgifter om namn, adress, mejladress, telefon-
nummer och IP-adress om ett begränsat antal kunder. Apotea har inte delat känsliga 
personuppgifter, uppgifter om ekonomi, personnummer eller andra integritetskänsliga 
personuppgifter. Apotea har inte heller fört över uppgifter om kunder som nekat 
användning av kakor eller använt sig av annonsblockerare. Samtliga uppgifter, utom 
produkt-id, har krypterats genom hashning2 innan de fördes över till Meta. Meta har 
försökt matcha informationen med sin egen hashade information, vilket enbart kunnat 
ske om individen haft ett konto på Facebook. Efter matchningsprocessen har 
uppgifterna raderats.   
Samtliga produkter hos Apotea är klassificerade baserat på typ av produkt. Dessa 
klassificeringar består av exempelvis handelsvaror, medicintekniska produkter 
(inklusive självtester), receptfria läkemedel och receptbelagda läkemedel. Utöver 
klassificeringen kategoriseras produkterna i samband med att en ny produkt läggs till i 
produktkatalogen genom val av en av de kategorier som finns inlagda i systemet. Det 
är något som sker oaktat användningen av Meta-pixeln och utgör en del av Apoteas 
interna rutiner för att underlätta regelefterlevnad. Kategoriseringen sköts direkt i det 
digitala systemet av en särskild grupp inom Apotea.  
Apotea har gett Meta tillgång till ett varuregister med utvalda interna artikel-ID för varor 
som Apotea säljer. Det har på så sätt varit möjligt för Meta att i begränsad utsträckning 
koppla kundernas personuppgifter till köp av produkter med dessa artikel-id. 
Varuregistret innehöll dock enbart uppgifter om handelsvaror och hade rensats från 
produktkategorier som bedömdes känsliga. Registret innehöll inga uppgifter om varor 
som klassificerats som medicintekniska produkter såsom självtester och kondomer, 
 
2 Hashning är en kryptografisk envägsfunktion som kan användas för att åstadkomma pseudonymisering, som är en 
möjlig säkerhetsåtgärd enligt artikel 32 i dataskyddsförordningen, genom att personuppgifter ersätts med en så kallad 
hashsumma. Det innebär att de ersatta personuppgifterna inte är tillgängliga i klartext och att det behövs 
kompletterande uppgifter för att det ska gå att identifiera den registrerade.   
Page 2 of 11
Integritetsskyddsmyndigheten Diarienummer: IMY-2022-3271 3(11) 
 Datum: 2024-12-19  
 
receptbelagda läkemedel och icke receptbelagda läkemedel. Meta har därmed endast 
kunnat koppla personuppgifterna till köp av varor som inte ingår i dessa kategorier. 
Det går inte att utesluta en mindre felmarginal i den begränsade produktkatalogen där 
exempelvis enstaka felkategoriserade produkter skulle kunna förekomma. Det är dock 
osannolikt att en sådana felkategoriserade produkter skulle matchas mot en kund 
eftersom Meta har ett automatiserat system som tar bort sådana produkter och de 
utesluts därför innan matchningsprocessen vilket innebär att de inte kan kopplas till en 
kunds köp. 
Incidentens omfattning 
Det är inte möjligt att uppge ett exakt antal registrerade som berörts av händelsen då 
en stor del av underlaget som skulle behövas för en sådan uträkning har gallrats eller 
endast lagras av Meta. Uppskattningsvis har maximalt 238 234–379 959 kunder 
påverkats av händelsen. Beräkningen utgår från antalet kunder under den aktuella 
perioden, uppgifter från Meta om urvalet vid användning av AAM-funktionen och en 
uppskattning av hur många kunder som använder sig av annonsblockerare. I praktiken 
kan antalet påverkade vara lägre eftersom ett visst antal kunder nekat till använd-
ningen av cookies och andra har saknat konto på Facebook och Instagram vilkets 
krävts för att en matchning skulle vara möjlig.  
Det är inte självklart att händelsen utgör en personuppgiftsincident eftersom det inte är 
klarlagt att det skett en obehörig åtkomst till personuppgifter. Apotea har haft ett avtal 
med Meta om överföringen och Meta är därmed behörigt att ta emot uppgifterna. Såväl 
den begränsade som utökade överföringen till Meta är tillåten enligt dataskyddsförord-
ningen. Eftersom beslutet om att utvidga behandlingen inte skett i enlighet med 
Apoteas interna rutiner har bolaget valt att anmäla händelsen som en personuppgifts-
incident.   
Teknisk och organisatorisk säkerhet 
Apotea har både före och efter incidenten haft tekniska och organisatoriska åtgärder 
på plats för att förebygga obehörig och otillåten behandling av personuppgifterna. 
Åtgärderna har bestått av tekniska säkerhetsåtgärder, åtkomstbegränsningar, interna 
riskbedömningar och rutiner för beslutsfattande. Endast tre personer, som behövt 
sådan åtkomst för att utföra för sina arbetsuppgifter, har haft behörighet och åtkomst 
till inställningarna för Meta-pixeln.  
Beslut om att inleda en ny eller förändrad personuppgiftsbehandling måste förankras 
med Apoteas dataskyddsombud. Apotea har även rutiner för riskanalyser och 
konsekvensbedömningar samt anlitar regelbundet externa jurister för rådgivning i 
dataskyddsfrågor. Det initiala beslutet om att använda Meta-pixeln fattades innan 
dataskyddsförordningen trädde ikraft. Apotea har tidigare tagit ställning till att AAM-
funktionen inte skulle användas.   
Apotea har genomfört en intern utredning av händelsen och haft kontakt med ett 
externt rättsligt ombud för juridisk analys. Personuppgiftsincidenten har uppkommit till 
följd av ett handhavandefel i strid med Apoteas interna rutiner. Apotea har 
säkerhetssystem och rutiner implementerade som kan identifiera en förändring av 
informationsinsamling via webbplatsen. Däremot har inte Apotea haft motsvarande 
möjlighet att identifiera förändringar i det aktuella fallet eftersom de berott på ändrade 
inställningar på Apoteas Facebooksida.  
Page 3 of 11
Integritetsskyddsmyndigheten Diarienummer: IMY-2022-3271 4(11) 
 Datum: 2024-12-19  
 
Efter incidenten har Apotea inlett arbete med att förbättra och förtydliga befintliga 
rutiner för att undvika framtida incidenter. Apotea har bland annat vidtagit följande 
åtgärder: 
• Implementerat nya tekniska säkerhetsåtgärder, åtkomstbegränsningar, interna 
riskbedömningar och rutiner för beslutsfattande. 
• Infört ytterligare åtgärder och rutiner för förändringar, som nu även omfattar 
förändringar som görs via tredjepartsinställningar på webbsidan. 
• Utvärdering av behovet av att upphandla en tjänst som bl.a. kan identifiera 
oavsiktlig delning av information från webbsidan. 
• Utbildat samtlig personal som behandlar personuppgifter om dataskydds-
förordningen. 
• Upphört med all överföring av personuppgifter till Meta. Meta har bekräftat att 
all tidigare överförd data har raderats.  
• Uppdaterat all information till kunder och webbplatsbesökare.  
• Informerat samtliga kunder om den utökade överföringen av personuppgifter 
via Meta-pixeln. 
Motivering av beslutet 
IMY ska inledningsvis ta ställning till om dataskyddsförordningen är tillämplig och om 
IMY är behörig tillsynsmyndighet. Om så är fallet ska IMY pröva frågan om Apotea är 
personuppgiftsansvarig och om bolaget har vidtagit lämpliga säkerhetsåtgärder enligt 
artikel 32 i dataskyddsförordningen för att skydda de personuppgifter som behandlats 
genom Meta-pixeln, med AAM-funktionen aktiverad, under perioden 22 juni 2020–
9 maj 2022. 
IMY:s behörighet  
Tillämpliga bestämmelser  
Av artikel 95 i dataskyddsförordningen följer att dataskyddsförordningen inte ska 
innebära några ytterligare förpliktelser för fysiska eller juridiska personer som 
behandlar personuppgifter, för sådana områden som redan omfattas av skyldigheter 
enligt det så kallade eDataskyddsdirektivet3. eDataskyddsdirektivet har genomförts i 
svensk rätt genom lagen (2022:482) om elektronisk kommunikation (LEK), där bland 
annat insamling av uppgifter genom webbkakor regleras.  
Enligt 9 kap. 28 § LEK, som genomför artikel 5.3 i eDataskyddsdirektivet, får uppgifter 
lagras i eller hämtas från en abonnents eller användares terminalutrustning endast om 
abonnenten eller användaren får tillgång till information om ändamålet med 
behandlingen och samtycker till den. Vidare framgår att detta inte hindrar sådan 
lagring eller åtkomst som behövs för att överföra ett elektroniskt meddelande via ett 
elektroniskt kommunikationsnät eller som är nödvändig för att tillhandahålla en tjänst 
som användaren eller abonnenten uttryckligen har begärt. LEK trädde i kraft den 
22 augusti 2022. Under den i ärendet aktuella tiden gällde dock samma krav enligt 
6 kap. 18 § lagen om (2003:389) om elektronisk kommunikation. Det är Post- och 
telestyrelsen (PTS) som är tillsynsmyndighet enligt LEK (1 kap 5 § förordningen 
[2022:511] om elektronisk kommunikation).  
 
3 Europaparlamentets och rådets direktiv 2002/58/EG av den 12 juli 2002 om behandling av personuppgifter och  
integritetsskydd inom sektorn för elektronisk kommunikation (direktiv om integritet och elektronisk kommunikation).   
Page 4 of 11
Integritetsskyddsmyndigheten Diarienummer: IMY-2022-3271 5(11) 
 Datum: 2024-12-19  
 
Europeiska dataskyddsstyrelsen (EDPB) har yttrat sig över samspelet mellan 
eDataskyddsdirektivet och dataskyddsförordningen. Av yttrandet följer bland annat att 
den nationella tillsynsmyndighet som utsetts enligt eDataskyddsdirektivet är ensamt 
behörig att övervaka efterlevnaden av direktivet. Däremot är IMY enligt dataskydds-
förordningen behörig tillsynsmyndighet för den behandling som inte regleras särskilt i 
eDataskyddsdirektivet.4 
EDPB har den 7 oktober 2024 antagit riktlinjer gällande den tekniska omfattningen av 
artikel 5.3 eDataskyddsdirektivet. I riktlinjerna anges bland annat att ett vanligt 
tillvägagångssätt för företag är användningen av unika identifierare eller beständiga 
identifierare. Sådana identifierare kan härledas från beständiga personuppgifter 
(namn, efternamn, mejladress, telefonnummer etc.), som hashas på användarens 
enhet, insamlad och delad mellan flera personuppgiftsansvariga för att unikt identifiera 
en person genom olika datamängder (användardata som samlats in genom 
användandet av en webbsida eller applikation, kundrelationshantering som avser 
online- eller offlineköp eller prenumerationer etc.). I riktlinjerna klargörs att 
omständigheten att informationen matas in av användaren inte utesluter 
tillämpligheten av artikel 5.3 i eDataskyddsdirektivet eftersom informationen tillfälligt 
lagras på terminalen innan den samlas in. När det gäller insamling genom unika 
identifierare på webbsidor eller mobilapplikationer ger den insamlande parten 
instruktioner till webbläsaren (genom kod som distribueras till terminalen/klienten) som 
skickar informationen. Därmed sker en hämtning av uppgifter och artikel 5.3 är 
tillämplig.5 Den omständigheten att den insamlande parten som instruerar terminalen 
att skicka tillbaka informationen inte är densamma som den som tar emot 
informationen utesluter inte tillämpligheten av artikel 5.3 i eDataskyddsdirektivet.6  
IMY:s bedömning  
IMY:s granskning tar sikte på Apoteas användning av Meta-pixeln, ett scriptbaserat 
verktyg i form av ett kodstycke, på sin webbplats, där den så kallade AAM-funktionen 
senare kom att aktiveras. Aktiveringen av AAM-funktionen har medfört att pixeln 
instruerat kundernas webbläsare att samla in och hasha information i form av de 
personuppgifter som de angett på sidan. Utifrån dessa uppgifter har en unik 
identifierare skapats som tillfälligt lagrats i användarens terminal och sedan förts över 
till, och därmed hämtats av, Meta för matchning. Den aktuella behandlingen har 
därmed omfattat både lagring i och hämtning från användares terminalutrustning som 
avses i 9 kap. 28 § i LEK, och motsvarande bestämmelse i 6 kap. 18 § lagen om 
(2003:389) om elektronisk kommunikation.  
PTS är ensamt behörig att utöva tillsyn över tillämpningen av LEK. IMY:s granskning 
avser dock om Apotea vidtagit tillräckliga säkerhetsåtgärder, vilket inte är något som 
regleras särskilt i LEK. IMY är därmed behörig att utreda den fråga som tillsynsärendet 
gäller. 
Personuppgiftsansvar 
Tillämpliga bestämmelser 
Personuppgiftsansvarig är enligt artikel 4.7 i dataskyddsförordningen den som ensamt 
eller tillsammans med andra bestämmer ändamål och medel för behandlingen av 
 
4 Yttrande 5/2019 om samspelet mellan direktivet om integritet och elektronisk kommunikation och den allmänna  
dataskyddsförordningen, särskilt när det gäller dataskyddsmyndigheternas behörighet, uppgifter och befogenheter,  
antaget den 12 mars 2019, punkt 68 och 69.   
5 EDPB:s riktlinjer Guidelines 2/2023 on Technical Scope of Art. 5(3) of ePrivacy Directive, punkt 61–63.  
6 Ibid, punkt 34.  
Page 5 of 11
Integritetsskyddsmyndigheten Diarienummer: IMY-2022-3271 6(11) 
 Datum: 2024-12-19  
 
personuppgifter. Att ändamål och medel kan bestämmas av mer än en aktör innebär 
att flera aktörer kan vara personuppgiftsansvariga för samma behandling.  
Den personuppgiftsansvarige ska enligt artikel 5.2 i dataskyddsförordningen ansvara 
för och kunna visa att principerna i artikel 5.1 efterlevs (principen om ansvars-
skyldighet). 
IMY:s bedömning 
Apotea har uppgett att bolaget är personuppgiftsansvarigt för den behandling av 
personuppgifter som förekommit vid användningen av Meta-pixeln och för överföringen 
av personuppgifter till Meta.  
Av utredningen framgår att Apotea har beslutat att införa Meta-pixeln, ett scriptbaserat 
verktyg i form av ett kodstycke som registrerar besökares agerande och överför 
informationen till Meta, på sin webbsida och därefter aktiverat AAM-funktionen. Syftet 
med användningen av Meta-pixeln har varit att möjliggöra intressebaserad 
annonsering och analys. Apotea har därmed bestämt hur behandlingen ska gå till och 
för vilket ändamål personuppgifterna ska behandlas. IMY bedömer därför att Apotea är 
personuppgiftsansvarig för den behandling av personuppgifter som har skett genom 
användandet av Meta-pixeln med AAM-funktionen aktiverad. 
Har Apotea säkerställt en lämplig säkerhetsnivå för 
personuppgifterna? 
Tillämpliga bestämmelser 
 
Kravet på att vidta lämpliga skyddsåtgärder 
 
Av artikel 32.1 i dataskyddsförordningen följer att den personuppgiftsansvarige ska 
vidta lämpliga tekniska och organisatoriska åtgärder för att säkerställa en säkerhets-
nivå som är lämplig i förhållande till risken med behandlingen. Det ska, enligt samma 
bestämmelse, ske med beaktande av den senaste utvecklingen, genomförande-
kostnaderna och behandlingens art, omfattning, sammanhang och ändamål samt 
riskerna, av varierande sannolikhetsgrad och allvar, för fysiska personers rättigheter 
och friheter. Enligt artikel 32.1 omfattar lämpliga skyddsåtgärder, när det är lämpligt, 
a) pseudonymisering och kryptering av personuppgifter, 
b) förmågan att fortlöpande säkerställa konfidentialitet, integritet, tillgänglighet 
och motståndskraft hos behandlingssystemen och tjänsterna, 
c) förmågan att återställa tillgängligheten och tillgången till personuppgifter i 
rimlig tid vid en fysisk eller teknisk incident och 
d) ett förfarande för att regelbundet testa, undersöka och utvärdera effektiviteten 
hos de tekniska och organisatoriska åtgärder som ska säkerställa 
behandlingens säkerhet.  
I skäl 75 till dataskyddsförordningen anges faktorer som ska beaktas vid bedömningen 
av risken för fysiska personers rättigheter och friheter. Bland annat nämns förlust av 
konfidentialitet när det gäller personuppgifter som omfattas av tystnadsplikt samt om 
behandlingen avser uppgifter om hälsa eller sexualliv. Vidare ska beaktas om 
behandlingen gäller personuppgifter om sårbara fysiska personer, framförallt barn, 
eller om behandlingen inbegriper ett stort antal personuppgifter och gäller ett stort 
antal registrerade.  
 
Page 6 of 11
Integritetsskyddsmyndigheten Diarienummer: IMY-2022-3271 7(11) 
 Datum: 2024-12-19  
 
I skäl 76 till dataskyddsförordningen anges att hur sannolik och allvarlig risken för den 
registrerades rättigheter och friheter är bör fastställas utifrån behandlingens art, 
omfattning, sammanhang och ändamål. Risken bör utvärderas på grundval av en 
objektiv bedömning, genom vilken det fastställs huruvida uppgiftsbehandlingen 
inbegriper en risk eller hög risk. 
Känsliga personuppgifter 
Uppgifter om hälsa och sexualliv utgör sådana särskilda kategorier av personuppgifter, 
så kallade känsliga personuppgifter, som ges ett särskilt starkt skydd enligt data-
skyddsförordningen. Det är som huvudregel förbjudet att behandla sådana person-
uppgifter enligt artikel 9.1 i dataskyddsförordningen, om inte behandlingen omfattas av 
något av undantagen i artikel 9.2 i förordningen.  
Uppgifter om hälsa definieras i artikel 4.15 i dataskyddsförordningen som person-
uppgifter som rör en fysisk persons fysiska eller psykiska hälsa vilka ger information 
om dennes hälsostatus. I skäl 35 till dataskyddsförordningen anges att personuppgifter 
om hälsa bör innefatta alla de uppgifter som hänför sig till en registrerad persons 
hälsotillstånd som ger information om den registrerades tidigare, nuvarande eller 
framtida fysiska eller psykiska hälsotillstånd.  
EU-domstolen nyligen slagit fast att i situationen då en aktör som ägnar sig åt online-
försäljning av läkemedel som endast får säljas av apotek utgör information som kunder 
anger när de köper läkemedel (såsom namn, adress och detaljer som individualiserar 
läkemedlet) uppgifter om hälsa, även när det gäller icke-receptbelagd medicin. Enligt 
EU-domstolen skulle uppgifterna i fråga kunna avslöja information om den 
registrerades hälsostatus i den mån det går att fastställa ett samband mellan 
läkemedlet, och dess terapeutiska indikationer eller användningsområden, och en 
identifierbar person. Att göra olika tolkningar beroende på om läkemedlet är 
receptbelagt eller inte anses inte vara förenligt med dataskyddsförordningens mål att 
säkerställa ett starkt skydd för de registrerades grundläggande fri- och rättigheter och 
skulle stå i strid med bland annat artikel 9.1 i dataskyddsförordningen. Således måste 
informationen som apotekskunder anger när de köper receptfria läkemedel som 
endast tillhandahålls av apotek anses utgöra uppgifter om hälsa, även när det bara 
med viss sannolikhet och inte absolut säkerhet går att konstatera att produkterna är 
avsedda för dessa kunder. Det är inte heller uteslutet att det, när produkterna är 
avsedda för andra, går att identifiera och dra slutsatser om dessa personers 
hälsostatus.7   
EU-domstolen har i målet Lindqvist slagit fast att en uppgift om att en person skadat 
sin fot och är deltidssjukskriven utgör en personuppgift som rör hälsa enligt 
dataskyddsdirektivet8 (direktivet upphävdes genom dataskyddsförordningen). EU-
domstolen uttalade i målet att med hänsyn till syftet med dataskyddsdirektivet ska 
uttrycket "uppgifter som rör hälsa" ges en vid tolkning och anses omfatta uppgifter som 
rör alla aspekter av en persons hälsa, såväl fysiska som psykiska sådana.9EU-
domstolen har i det senare avgörandet Vyriausioji tarnybinės etikos komisija 
konstaterat att begreppet känsliga personuppgifter enligt artikel 9.1 i dataskydds-
förordningen ska tolkas brett och bedömt att även personuppgifter som indirekt, efter 
 
7 EU-domstolens dom Lindenapotheke, C-21/23, EU:C:2024:846, punkt 84, 89–91 och 94. 
8 Europaparlamentets och rådets direktiv 95/46/EG av den 24 oktober 1995 om skydd för enskilda personer med 
avseende på behandling av personuppgifter och om det fria flödet av sådana uppgifter.   
9 EU-domstolens dom den 6 november 2003, Lindqvist, C-101/01, EU:C:2003:596, punkt 50–51. 
Page 7 of 11
Integritetsskyddsmyndigheten Diarienummer: IMY-2022-3271 8(11) 
 Datum: 2024-12-19  
 
en intellektuell slutledning eller avstämning, avslöjar en fysisk persons sexuella 
läggning utgör känsliga personuppgifter enligt den aktuella bestämmelsen.10 
IMY:s bedömning 
Behandlingen har inneburit en hög risk och krävt en hög skyddsnivå 
Den personuppgiftsansvarige ska vidta åtgärder för att säkerhetsställa en skyddsnivå 
som är lämplig utifrån riskerna med behandlingen. Bedömningen av lämplig 
skyddsnivå ska göras med beaktande av bland annat behandlingens art, omfattning, 
sammanhang och ändamål samt riskerna, av varierande sannolikhetsgrad och allvar, 
för fysiska personers rättigheter och friheter.  
IMY gör följande bedömning av riskerna med den aktuella personuppgifts-
behandlingen. 
Apotea bedriver försäljning av en stor mängd varor av integritetskänslig natur, bland 
annat i form av receptbelagda och receptfria läkemedel samt medicintekniska 
produkter och självtester. Information om enskilda personers köp av sådana varor 
omfattar i många fall integritetskänsliga personuppgifter och skulle även, i de fall den 
aktuella informationen säger något om enskilda kunders hälsa, kunna omfattas av den 
breda definitionen av begreppet känsliga personuppgifter. IMY konstaterar därmed att 
den aktuella behandlingen omfattar personuppgifter som kräver ett starkt skydd enligt 
dataskyddsförordningen.  
Behandlingen har vidare utförts i en apoteksverksamhet där kunden får antas ha 
särskilda förväntningar på att deras personuppgifter hanteras med en hög grad av 
konfidentialitet. IMY konstaterar därför att såväl personuppgifternas karaktär som det 
sammanhang som de behandlats i har medfört ökade risker för de registrerades fri-och 
rättigheter. 
IMY konstaterar vidare att den aktuella behandlingen har varit omfattande, Apotea har 
haft ett stort antal kunder under den period Meta-pixelns AAM-funktion varit aktiverad 
och bolaget uppskattar att maximalt 238 234–379 959 kunder påverkats av incidenten. 
Sammanfattningsvis bedömer IMY att behandlingen med hänsyn till sin art, omfattning 
och sammanhang har inneburit höga risker som medfört ett krav på hög skyddsnivå för 
personuppgifterna. Åtgärderna skulle bland annat säkerställa att personuppgifterna 
skyddades mot förlust av kontroll. 
Apotea har inte vidtagit tillräckliga säkerhetsåtgärder  
 
IMY ska därefter bedöma om Apotea har säkerställt den höga skyddsnivå som krävts 
för personuppgifterna. 
Av utredningen i ärendet framgår att Apotea tagit ställning till frågan om Meta-pixelns 
AAM-funktion och beslutat att inte använda sig av den, men att så ändå skett till följd 
av ett handhavandefel i strid med Apoteas rutiner. Aktiveringen av AAM-funktionen har 
inneburit att Apotea har fört över fler uppgifter till Meta om kunders köp än som var 
avsett. Uppgifterna som förts över har omfattat kundernas namn, adress, mejladress 
och telefonnummer samt Apoteas interna produkt-id för produkter som kunderna köpt. 
 
10 EU-domstolens dom den 1 augusti 2022, Vyriausioji tarnybinės etikos komisija, C-184/20, EU:C:2022:601, p. 123– 
127. 
Page 8 of 11
Integritetsskyddsmyndigheten Diarienummer: IMY-2022-3271 9(11) 
 Datum: 2024-12-19  
 
Apotea har dock gjort ett urval och kategorisering av vilka uppgifter som skulle 
behandlas av Meta-pixeln och försett Meta med ett varuregister som endast innehållit 
produkt-id för så kallade handelsvaror. Varuregistret har inte innehållit uppgifter om 
exempelvis medicintekniska produkter såsom självtester och kondomer, receptbelagda 
läkemedel eller icke receptbelagda läkemedel. Eftersom Apotea endast fört över 
uppgifter om produkternas interna produkt-id, och inga uppgifter om exempelvis 
namnet på produkten, har det bara gått att utläsa vilken produkt kunden köpt om den 
funnits med i varuregistret. Om en kund köpt en integritetskänslig produkt har det 
därmed, till följd av de säkerhetsåtgärder Apotea vidtagit inför behandlingen, inte 
framgått av de uppgifter som förts över till Meta vilken produkt som kunden köpt. Det 
finns inte stöd i utredningen för att det skett en felkategorisering av produkter som 
medfört att sådana integritetskänsliga uppgifter ändå har gått att utläsa.  
IMY konstaterar dock att en grundläggande förutsättning för att Apotea ska kunna 
uppfylla sina skyldigheter enligt dataskyddsförordningen är att bolaget är medvetet om 
vilken behandling som sker under dess ansvar. Apotea har under en lång period från 
den 22 juni 2020, då AAM-funktionen aktiverades, till och med den 9 maj 2022, då 
Meta-pixeln togs bort, fört över fler uppgifter än som var avsett till Meta utan att själva 
upptäcka det. Vid tidpunkten för överträdelsen har Apotea haft säkerhetssystem och 
rutiner för identifiering av förändrad informationsinsamling på webbplatsen. Den 
förändring av behandling av personuppgifter som aktiveringen av Meta-pixeln innebar 
har inte kunnat identifieras eftersom den berodde på ändrade inställningar på Apoteas 
Facebooksida. IMY konstaterar att avsaknaden av åtgärder för att upptäcka 
förändringar på webbsidan som berott på tredjepartsinställningar har medfört att 
Apotea vare sig har haft kontroll över personuppgiftsbehandlingen eller förmåga att 
upptäcka den oavsedda överföringen. IMY bedömer att Apotea därmed, även med 
beaktande av de säkerhetsåtgärder som vidtagits vid tidpunkten för överträdelsen, inte 
kan anses ha vidtagit lämpliga tekniska och organisatoriska åtgärder i förhållande till 
de höga risker som behandlingen har inneburit. Apotea har därför behandlat 
personuppgifter i strid med artikel 32.1 i dataskyddsförordningen. 
Val av ingripande 
IMY har möjlighet att rikta ett antal åtgärder, så kallade korrigerande befogenheter, 
mot den som brutit mot dataskyddsförordningen. Av artikel 58.2 i och artikel 83.2 i 
dataskyddsförordningen framgår att IMY bland annat har befogenhet att påföra 
administrativa sanktionsavgifter i enlighet med artikel 83 i samma förordning. Om det 
är fråga om en mindre överträdelse får IMY enligt vad som anges i skäl 148 till 
dataskyddsförordningen i stället för att påföra en sanktionsavgift utfärda en reprimand 
enligt artikel 58.2 b. Hänsyn ska tas till försvårande och förmildrande omständigheter i 
fallet, såsom överträdelsens karaktär, svårighetsgrad och varaktighet samt tidigare 
överträdelser av relevans.  
Den konstaterade överträdelsen har skett genom att Apotea behandlat personuppgifter 
med en otillräcklig säkerhetsnivå vilket har lett till att bolaget fört över fler 
personuppgifter än som varit avsett om ett stort antal registrerade till Meta. 
Överföringen har pågått under en lång tid och har inte upptäckts och åtgärdats förrän 
en utomstående informerat Apotea om bristen. Överträdelsen har vidare skett i en 
apoteksverksamhet där de registrerade måste anses haft en berättigad förväntan på 
hög grad av konfidentialitet. Apotea har dock vidtagit flera åtgärder som begränsat 
intrånget i kundernas personliga integritet. Bolaget har bland annat vidtagit 
förebyggande säkerhetsåtgärder innan behandlingen påbörjades som medfört att den 
oavsiktliga överföringen inte omfattat uppgifter av integritetskänslig karaktär. Vidare 
Page 9 of 11
Integritetsskyddsmyndigheten Diarienummer: IMY-2022-3271 10(11) 
 Datum: 2024-12-19  
 
har personuppgifterna förts över i hashat, det vill säga oläsligt, format till en enda 
mottagare och det rör sig därmed inte om ett okontrollerat röjande där uppgifterna 
exempelvis delats till många obehöriga eller funnits publikt tillgängliga på webben. Vid 
en sammantagen bedömning finner IMY att det är fråga om en sådan mindre 
överträdelse som avses i skäl 148 till dataskyddsförordningen och att Apotea därför 
ska ges en reprimand.  
 
Detta beslut har fattats av enhetschefen Nidia Nordenström efter föredragning av 
juristen  Maja Welander.Vid den slutliga handläggningen av ärendet har även it- och 
informationssäkerhetsspecialisten Petter Flink medverkat. 
 
Nidia Nordenström 
 
Kopia till 
Apoteas dataskyddsombud  
Page 10 of 11
Integritetsskyddsmyndigheten Diarienummer: IMY-2022-3271 11(11) 
 Datum: 2024-12-19  
 
Hur man överklagar  
Om ni vill överklaga beslutet ska ni skriva till IMY. Ange i skrivelsen vilket beslut ni 
överklagar och den ändring som ni begär. Överklagandet ska ha kommit in till IMY 
senast tre veckor från den dag ni fick del av beslutet. Om överklagandet har kommit in 
i tid sänder IMY det vidare till Förvaltningsrätten i Stockholm för prövning.  
Ni kan e-posta överklagandet till IMY om det inte innehåller några integritetskänsliga 
personuppgifter eller uppgifter som kan omfattas av sekretess. Myndighetens 
kontaktuppgifter framgår av beslutets första sida. 
 
Page 11 of 11
