Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 001(11) 
 Kry International AB 
Beslut efter tillsyn enligt 
dataskyddsförordningen – Kry 
International AB 
Integritetsskyddsmyndighetens beslut 
Integritetsskyddsmyndigheten konstaterar att Kry International AB, med 
organisationsnummer 556967-0820, har behandlat personuppgifter i strid med artikel 
32.1 i dataskyddsförordningen1 genom att inte ha vidtagit lämpliga tekniska och 
organisatoriska åtgärder för att säkerställa en lämplig säkerhetsnivå för 
personuppgifter vid användning av analysverktyget Meta-pixeln under perioden 28 maj 
2020–17 maj 2022. 
IMY ger Kry en reprimand med stöd av artikel 58.2 b i dataskyddsförordningen för 
överträdelsen.   
Redogörelse för tillsynsärendet 
Bakgrund m.m.  
Kry International AB (Kry) har den 18 maj 2022 lämnat in en anmälan om person-
uppgiftsincident till Integritetsskyddsmyndigheten (IMY). Av anmälan framgår bland 
annat att Kry har erbjudit en tjänst för företag emellan (business-to-business tjänst) i 
syfte att underlätta distanskontakt genom en säker och krypterad videoanslutning 
(tjänsten). Användarna har typiskt sett varit företag inom vård och hälsa (användare) 
som kunnat registrera ett konto och därefter bjuda in andra organisationer, kollegor, 
kunder, patienter och personer som representerar patienter (slutanvändare) genom att 
skicka ut en länk till ett videomöte via bland annat sms och mejl. Genom att använda 
Meta Platforms Ireland Limiteds (Metas) analysverktyg Meta-pixeln på webbplatserna 
där tjänsten erbjöds har hashade2 kontaktuppgifter om slutanvändarna oavsiktligen 
förts över till Meta. Incidenten har upptäckts genom information från en utomstående. 
IMY har inlett tillsyn i maj 2022 mot bakgrund av de uppgifter som förekom i incident-
anmälan. Tillsynen har avgränsats till frågan om Kry vidtagit lämpliga tekniska och 
 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
2 Hashning är en kryptografisk envägsfunktion som kan användas för att åstadkomma pseudonymisering, som är en 
möjlig säkerhetsåtgärd enligt artikel 32 i dataskyddsförordningen, genom att personuppgifter ersätts med en så kallad 
hashsumma. Det innebär att de ersatta personuppgifterna inte är tillgängliga i klartext och att det behövs 
kompletterande uppgifter för att det ska gå att identifiera den registrerade. Diarienummer: 
IMY-2022-3822 
Datum: 
2024-12-19 
Page 1 of 11
Integritetsskyddsmyndigheten Diarienummer: Kry International AB 2(11) 
 Datum: 2024-12-19  
 
organisatoriska åtgärder i enlighet med artikel 32 i dataskyddsförordningen vad avser   
slutanvändarnas personuppgifter. 
På grund av att tillsynsärendet har gränsöverskridande karaktär har IMY använt sig av 
de mekanismer för samarbete och enhetlighet som finns i kapitel VII i dataskydds-
förordningen. Berörda tillsynsmyndigheter har varit dataskyddsmyndigheterna i 
Danmark, Finland, Frankrike, Luxemburg, Nederländerna, Norge, Polen, Tyskland, 
Ungern och Österrike.   
Vad Kry har uppgett 
Kry har i huvudsak uppgett följande gällande den fråga som IMY granskar.  
Personuppgiftsansvar  
Kry är personuppgiftsansvarigt för den oavsiktliga insamlingen och delningen av 
slutanvändarnas personuppgifter. Implementeringen av Meta-pixeln har skett av Kry i 
syfte att marknadsföra Krys egna tjänster. Kry har därmed bestämt ändamål och 
medel för den aktuella behandlingen. 
Ändamålet med behandlingen 
Kry har använt sig av Meta-pixeln i marknadsföringssyfte. Avsikten har varit att samla 
in en begränsad mängd uppgifter om webbplatsbesökare och användare i syfte att 
rikta annonser, på Metas sociala plattform Facebook, mot de besökare som ännu inte 
registrerat ett konto eller användare som registrerat ett konto utan att börja använda 
tjänsten. Syftet var också att utvärdera behovet och mäta effektiviteten av sådan 
marknadsföring. Kry har inte avsett att samla in information om eller rikta marknads-
föring till slutanvändarna. På grund av att Meta-pixelns automatiska funktion för 
avancerad matchning (AAM-funktionen) varit aktiverad har dock kontaktuppgifter som 
användarna angett om slutanvändarna för att skicka ut en inbjudan till videomöte 
samlats in och förts över till Meta. Överföringen av uppgifterna startade den 
28 maj 2020 och upphörde den 17 maj 2022.  
Vilka personuppgifter som förts över till Meta 
Uppgifterna som förts över om användarna har omfattat teknisk information om 
användarens enhet, IP-adress, hashad kontaktinformation i form av mejladress och 
telefonnummer samt interaktionsdata såsom knapptryck och händelser (exempelvis 
registrering av konto, öppning av sidor eller skapande av möteslänkar). Överföringen 
av slutanvändarnas kontaktuppgifter har omfattat antingen deras mejladresser eller 
telefonnummer. Det har inte skett någon insamling och överföring av uppgifter om slut-
användarnas användning av tjänsten såsom exempelvis uppgifter om att personen 
klickat på en möteslänk, anslutit till ett möte eller avslutat ett möte.  
Det ska uppmärksammas att flera överförda kontaktuppgifter med största sannolikhet 
inte utgör personuppgifter enligt dataskyddsförordningen eftersom de bestått av 
gemensamma mejladresser såsom info@vårdgivare.se eller växelnummer. En 
granskning av pilotprojektet för tjänsten och feedback från användare visar vidare att 
tjänsten använts genom att en vårdgivare bjudit in en juridisk person, exempelvis en 
vårdcentral eller ett boende, som slutanvändare till videomötet. I sådana fall har 
kontakten med patienten skett via den juridiska personens enhet och bokningen har 
inte omfattat behandling av patientens personuppgifter.  
Uppgifterna om slutanvändarna har inte omfattat särskilda kategorier av person-
uppgifter enligt artikel 9 i dataskyddsförordningen bland annat av följande skäl. Det har 
Page 2 of 11
Integritetsskyddsmyndigheten Diarienummer: Kry International AB 3(11) 
 Datum: 2024-12-19  
 
inte varit möjligt att knyta uppgifter om slutanvändaren till händelser eller åtgärder som 
användaren vidtagit på tjänsten såsom inbjudningar eller möten. Det är mycket 
osannolikt att Meta överhuvudtaget kunnat uppfatta att uppgifterna som förts över om 
användaren och slutanvändaren tillhört olika parter, eftersom det inte förts över några 
uppgifter som antyder vem uppgifterna avsett. Aktiveringen av AAM-funktionen har lett 
till att slutanvändarens mejladress eller telefonnummer har knutits till händelsen i 
stället för användarens mejladress och telefonnummer. För Meta har det därmed sett 
ut som att användaren ändrat sina kontaktuppgifter. Enligt det avtal och person-
uppgiftsbiträdesavtal som gäller mellan Kry och Meta har Meta vidare endast haft 
tillåtelse att matcha kontaktuppgifterna mot personer med konton på Metas 
plattformar. Meta har därmed inte heller haft rätt att försöka koppla ihop de hashade 
kontaktuppgifterna. Även om Meta skulle kunnat kunnat avgöra att uppgifterna gällt 
olika parter har det inte varit möjligt för Meta att dra slutsatsen att det rört sig om vare 
sig en patient eller vårdgivare. Det skulle kräva långtgående antaganden av Meta 
eftersom det finns många andra tänkbara kopplingar mellan de olika plattforms-
kontona än att det skulle röra sig om en vårdgivare respektive patient. Därtill har 
uppgifterna som förts över om användarna varit professionella uppgifter och konton på 
Metas plattformar är typiskt sett av privat karaktär. Det är därför osannolikt att de 
hashade kontaktuppgifterna om användarna matchar uppgifter hos Meta och Meta har 
då inte kunnat översätta den hashade mejladressen till en läsbar adress.  
Incidentens omfattning 
En viktig princip för plattformen och tjänsten har varit att inte samla in, lagra eller 
annars behandla personuppgifter om slutanvändare. Slutanvändarnas kontaktuppgifter 
har därför omedelbart raderats från Krys system efter att inbjudan skickats ut. Av den 
anledningen finns det inga register eller lagring av data som kan användas för att 
beräkna det exakta antalet unika slutanvändare. Baserat på antalet inbjudningar som 
genomförts genom plattformen och intern statistik från Krys andra tjänster uppskattar 
Kry att cirka 90 000 slutanvändare kan ha påverkats. En stor del av kontaktuppgifterna 
för dessa slutanvändare har dock sannolikt inte utgjort personuppgifter, vilket medför 
att antalet registrerade som berörts av incidenten är lägre än den redovisade siffran.  
Krys utredning visar även att Metas personuppgiftsbehandling har varit begränsad. 
Kontaktuppgifterna har endast, och under mycket kort tid, använts till att identifiera 
Metas plattformsanvändare som potentiella mottagare av riktade annonser och har 
inte använts på något annat sätt. I Sverige genomfördes ingen marknadsföring via 
Meta under perioden för incidenten eller efteråt. När Kry blev medvetet om incidenten 
togs pixeln omedelbart bort från webbplatserna där tjänsten erbjöds och marknads-
föringen genom Meta stoppades på samtliga marknader. 
Teknisk och organisatorisk säkerhet 
Kry har vidtagit ett antal organisatoriska och tekniska åtgärder utifrån den specifika risk 
som identifierats med behandlingen av personuppgifter inom ramen för tjänsten. Vid 
tidpunkten för implementeringen av tjänsten har Kry haft interna policyer och 
processer på plats. Innan driftsättningen av tjänsten gjordes bland annat en riskanalys 
som resulterade i ett en konsekvensbedömning genomfördes. Konsekvensbedöm-
ningen ledde bland annat till att behandlingen av slutanvändarnas personuppgifter 
begränsats till att avse de kontaktuppgifter som varit nödvändiga för att skicka ut en 
mötesinbjudan. Genom inbyggt dataskydd har Kry så långt som möjligt begränsat i 
vilken mån användarna överhuvudtaget kunde tillföra uppgifter till systemet. Vidare har 
beslutats att kontaktuppgifter till slutanvändare samt andra uppgifter som behövt 
hanteras för att tillhandahålla tjänsten, såsom videosamtal, tekniska data och 
metadata om videomöten, endast skulle behandlas i realtid och således inte sparas i 
Page 3 of 11
Integritetsskyddsmyndigheten Diarienummer: Kry International AB 4(11) 
 Datum: 2024-12-19  
 
Krys system. När marknadsföringsavdelningen skulle implementera pixeln på de 
aktuella webbsidorna har det inte bedömts nödvändigt att genomföra en ytterligare 
konsekvensbedömning eftersom riskerna ansågs låga.  
Krys utredning visar att det tekniska team som implementerat Meta-pixeln inte fullt ut 
har förstått en del av dess funktionalitet. Kry har implementerat en kunddataplattform 
för att säkerställa kontroll över vilka uppgifter som samlades in på webbplatserna där 
tjänsten erbjudits och för att kunna genomföra övergripande dataskyddsinställningar 
för all spårning. Kry har gjort ett antal inställningar i kunddataplattformen för att skydda 
personuppgifter, bland annat genom att ingen spårning skulle ske av slutanvändar-
sidan och att direktidentifierad information skulle hashas. AAM-funktion, som orsakade 
den oavsiktliga överföringen, var avstängd i kunddataplattformen på grund av 
integritetsskäl. Incidenten inträffade för att det gjorts motsatta inställningar i Metas eget 
utvecklarverktyg som gavs företräde. Eftersom syftet med kunddataplattformen är att 
instruera tredjepartscookies och pixlar, förutsåg inte Kry att pixelns inställningar skulle 
ges företräde framför inställningarna i kunddataplattformen och därmed orsaka 
överföringen av personuppgifter. En funktion som hashade identifierade uppgifter har 
varit aktiverad i kunddataplattformen som gjorde att automatiskt konverterade 
uppgifterna från klartext till hashad form. Meta har därmed endast fått tillgång till 
hashade personuppgifter. Bristen på förståelse kring konsekvensen av att slå på AAM-
funktionen, i kombination med att de tekniska inställningar som gjorts för pixeln gavs 
företräde framför inställningarna i kunddataplattformen resulterade alltså i att hashade 
kontaktuppgifter till slutanvändare överförts till Meta trots att det aldrig var avsikten.  
Kry tillämpar principen om lägsta behörighet vilket innebär att ingen användarroll 
tilldelas högre behörighet än som behövs för att utföra sina arbetsuppgifter. Endast 3–
4 personer på marknadsföringsavdelningen har kunnat läsa och konfigurera verktyget 
för Meta-pixeln. Marknadsföringsavdelningen har löpande och regelbundet utvärderat 
statistiken kring de datapunkter och händelser som bolaget bestämt att samla in 
genom pixeln. Dessutom har en extern part genomfört penetrationstester av tjänsten 
vid två olika tillfällen. Någon uppföljning av vilka personuppgifter som samlades in 
genom pixeln och skickades till Meta gjordes inte eftersom Kry konfigurerat kunddata-
plattformen för att säkerställa en begränsad och säker behandling av personuppgifter. 
Kry hade bland annat vidtagit åtgärder så att inga direkt identifierande personuppgifter 
från händelsedatan skulle delas med Meta. Vidare hade Kry inte förstått att AAM-
funktionen aktiverats och därmed kringgått integritetsinställningarna i kunddataplatt-
formen. I maj 2022 genomfördes en mer ingående granskning av vilken data som 
samlades in och skickades till Meta, som bekräftade att vissa uppgifter om slut-
användarna av misstag skickats till Meta genom AAM-funktionen.  
Vid tillfället för incidenten har Kry haft ett gällande generellt revisionsprogram för 
dataskydd samt årliga interna kontroller på dataskyddsområdet, baserat på kraven i 
dataskyddsförordningen och som särskilt beaktade riskerna i samband med 
databehandlingen. Risken för Meta-pixeln inom ramen för detta program har dock 
bedömts som relativt låg, bland annat till följd av den målgrupp som Kry avsåg att 
samla in uppgifter om och åtgärderna som vidtagits för att följa tillämplig lagstiftning. 
Det ansågs därför inte finnas en risk för AAM-funktionen som krävde ytterligare 
åtgärder eftersom flera lämpliga åtgärder redan hade vidtagits.  
När incidenten upptäckts togs Meta-pixeln bort från webbsidorna där tjänsten erbjöds. 
Kry har därefter vidtagit flera åtgärder i form av att bland annat utreda incidenten och 
informera de registrerade om den på webbplatserna där tjänsten erbjöds. Kry har även 
kontaktat Meta och bett bolaget radera överförda uppgifter. Meta informerade om att 
Page 4 of 11
Integritetsskyddsmyndigheten Diarienummer: Kry International AB 5(11) 
 Datum: 2024-12-19  
 
all hashad data som delas med Meta raderas inom 48 timmar. Kry har även vidtagit 
åtgärder för att förbättra sin hantering av spårningsteknik. Vidare har andra framåt-
blickande åtgärder vidtagits i form av exempelvis översyn av befintliga krav och 
riktlinjer, utbildningsåtgärder och planering av granskning av funktionalitet i kunddata-
plattformen. Kry har inte sökt eller haft någon finansiell fördel av den oavsiktliga 
delningen av uppgifter. 
Motivering av beslutet 
IMY ska inledningsvis ta ställning till om dataskyddsförordningen är tillämplig och om 
IMY är behörig tillsynsmyndighet. Om så är fallet ska IMY pröva frågan om Kry är 
personuppgiftsansvarig och om bolaget har vidtagit lämpliga säkerhetsåtgärder enligt 
artikel 32 i dataskyddsförordningen för att skydda de personuppgifter som behandlats 
om slutanvändarna genom Meta-pixeln, med AAM-funktionen aktiverad, under 
perioden 28 maj 2020–17 maj 2022. 
IMY:s behörighet  
Tillämpliga bestämmelser  
Av artikel 95 i dataskyddsförordningen följer att dataskyddsförordningen inte ska 
innebära några ytterligare förpliktelser för fysiska eller juridiska personer som 
behandlar personuppgifter, för sådana områden som redan omfattas av skyldigheter 
enligt det så kallade eDataskyddsdirektivet3. eDataskyddsdirektivet har genomförts i 
svensk rätt genom lagen (2022:482) om elektronisk kommunikation (LEK), där bland 
annat insamling av uppgifter genom webbkakor regleras.  
Enligt 9 kap. 28 § LEK, som genomför artikel 5.3 i eDataskyddsdirektivet, får uppgifter 
lagras i eller hämtas från en abonnents eller användares terminalutrustning endast om 
abonnenten eller användaren får tillgång till information om ändamålet med 
behandlingen och samtycker till den. Vidare framgår att detta inte hindrar sådan 
lagring eller åtkomst som behövs för att överföra ett elektroniskt meddelande via ett 
elektroniskt kommunikationsnät eller som är nödvändig för att tillhandahålla en tjänst 
som användaren eller abonnenten uttryckligen har begärt. LEK trädde i kraft den 
22 augusti 2022. Under den i ärendet aktuella tiden gällde dock samma krav enligt 
6 kap. 18 § lagen om (2003:389) om elektronisk kommunikation. Det är Post- och 
telestyrelsen (PTS) som är tillsynsmyndighet enligt LEK (1 kap 5 § förordningen 
[2022:511] om elektronisk kommunikation).  
Europeiska dataskyddsstyrelsen (EDPB) har yttrat sig över samspelet mellan 
eDataskyddsdirektivet och dataskyddsförordningen. Av yttrandet följer bland annat att 
den nationella tillsynsmyndighet som utsetts enligt eDataskyddsdirektivet är ensamt 
behörig att övervaka efterlevnaden av direktivet. Däremot är IMY enligt dataskydds-
förordningen behörig tillsynsmyndighet för den behandling som inte regleras särskilt i 
eDataskyddsdirektivet.4 
EDPB har den 7 oktober 2024 antagit riktlinjer gällande den tekniska omfattningen av 
artikel 5.3 eDataskyddsdirektivet. I riktlinjerna anges bland annat att ett vanligt 
tillvägagångssätt för företag är användningen av unika identifierare eller beständiga 
 
3 Europaparlamentets och rådets direktiv 2002/58/EG av den 12 juli 2002 om behandling av personuppgifter och  
integritetsskydd inom sektorn för elektronisk kommunikation (direktiv om integritet och elektronisk kommunikation).   
4 Yttrande 5/2019 om samspelet mellan direktivet om integritet och elektronisk kommunikation och den allmänna  
dataskyddsförordningen, särskilt när det gäller dataskyddsmyndigheternas behörighet, uppgifter och befogenheter,  
antaget den 12 mars 2019, punkt 68 och 69.   
Page 5 of 11
Integritetsskyddsmyndigheten Diarienummer: Kry International AB 6(11) 
 Datum: 2024-12-19  
 
identifierare. Sådana identifierare kan härledas från beständiga personuppgifter 
(namn, efternamn, mejladress, telefonnummer etc.), som hashas på användarens 
enhet, insamlad och delad mellan flera personuppgiftsansvariga för att unikt identifiera 
en person genom olika datamängder (användardata som samlats in genom 
användandet av en webbsida eller applikation, kundrelationshantering som avser 
online- eller offlineköp eller prenumerationer etc.). I riktlinjerna klargörs att 
omständigheten att informationen matas in av användaren inte utesluter 
tillämpligheten av artikel 5.3 i eDataskyddsdirektivet eftersom informationen tillfälligt 
lagras på terminalen innan den samlas in. När det gäller insamling genom unika 
identifierare på webbsidor eller mobilapplikationer ger den insamlande enheten 
instruktioner till webbläsaren (genom kod som distribueras till terminalen/klienten) som 
skickar informationen. Därmed sker en hämtning av uppgifter och artikel 5.3 är 
tillämplig.5 Den omständigheten att enheten som instruerar terminalen att skicka 
tillbaka informationen inte är densamma som den som tar emot informationen utesluter 
inte tillämpligheten av artikel 5.3 i eDataskyddsdirektivet.6  
IMY:s bedömning  
IMY:s granskning tar sikte på Krys användning av Meta-pixeln, ett scriptbaserat 
verktyg i form av ett kodstycke, på webbplatsen där tjänsten erhölls. Aktiveringen av 
Meta-pixelns AAM-funktion har medfört att pixeln instruerat användarnas webbläsare 
att samla in och hasha information som användarna angett på webbsidan om sig 
själva och slutanvändaren. Utifrån dessa uppgifter har en unik identifierare skapats 
som tillfälligt lagrats i användarens terminal och sedan förts över till, och därmed 
hämtats av, Meta för matchning. Den aktuella behandlingen har därmed omfattat både 
lagring i och hämtning från användares terminalutrustning som avses i 9 kap. 28 § i 
LEK, och motsvarande bestämmelse i 6 kap. 18 § lagen om (2003:389) om elektronisk 
kommunikation.  
PTS är ensamt behörig att utöva tillsyn över tillämpningen av LEK. IMY:s granskning 
avser dock om Kry vidtagit tillräckliga säkerhetsåtgärder, vilket inte är något som 
regleras särskilt i LEK. IMY är därmed behörig att utreda den fråga som tillsynsärendet 
gäller. 
Personuppgiftsansvar 
Tillämpliga bestämmelser 
Personuppgiftsansvarig är enligt artikel 4.7 i dataskyddsförordningen den som ensamt 
eller tillsammans med andra bestämmer ändamål och medel för behandlingen av 
personuppgifter. Att ändamål och medel kan bestämmas av mer än en aktör innebär 
att flera aktörer kan vara personuppgiftsansvariga för samma behandling.  
Den personuppgiftsansvarige ska enligt artikel 5.2 i dataskyddsförordningen ansvara 
för och kunna visa att principerna i artikel 5.1 efterlevs (principen om ansvars-
skyldighet). 
IMY:s bedömning 
Kry har uppgett att bolaget är personuppgiftsansvarigt för den behandling av person-
uppgifter som förekommit vid användningen av Meta-pixeln och för överföringen av 
personuppgifter till Meta.  
 
5 EDPB:s riktlinjer Guidelines 2/2023 on Technical Scope of Art. 5(3) of ePrivacy Directive, punkt 61–63.  
6 Ibid, punkt 34.  
Page 6 of 11
Integritetsskyddsmyndigheten Diarienummer: Kry International AB 7(11) 
 Datum: 2024-12-19  
 
Av utredningen framgår att Kry har beslutat att införa Meta-pixeln, ett verktyg som 
registrerar besökares agerande och överför informationen till Meta, på de webbsidor 
där tjänsten erbjudits och därefter aktiverat AAM-funktionen genom inställningarna i 
Metas verktyg. Syftet med användningen av Meta-pixeln har varit att marknadsföra 
Krys tjänst och följa upp den marknadsföringen. Kry har därmed bestämt hur 
behandlingen ska gå till och för vilket ändamål personuppgifterna ska behandlas. IMY 
bedömer därför att Kry är personuppgiftsansvarig för den behandling av person-
uppgifter som har skett genom användandet av Meta-pixeln med AAM-funktionen 
aktiverad. 
Har Kry säkerställt en lämplig säkerhetsnivå för 
personuppgifterna? 
Tillämpliga bestämmelser 
 
Definitionen av personuppgifter 
En personuppgift är enligt artikel 4.1 i dataskyddsförordningen varje upplysning som 
avser en identifierad eller identifierbar fysisk person. Av samma bestämmelse framgår 
att en identifierbar fysisk person är en person som direkt eller indirekt kan identifieras 
särskilt med hänvisning till en identifierare som ett namn, ett identifikationsnummer, en 
lokaliseringsuppgift eller online-identifikatorer eller en eller flera faktorer som är 
specifika för den fysiska personens fysiska, fysiologiska, genetiska, psykiska, 
ekonomiska, kulturella eller sociala identitet. 
Kravet på att vidta lämpliga skyddsåtgärder 
 
Av artikel 32.1 i dataskyddsförordningen följer att den personuppgiftsansvarige ska 
vidta lämpliga tekniska och organisatoriska åtgärder för att säkerställa en säkerhets-
nivå som är lämplig i förhållande till risken med behandlingen. Det ska, enligt samma 
bestämmelse, ske med beaktande av den senaste utvecklingen, genomförande-
kostnaderna och behandlingens art, omfattning, sammanhang och ändamål samt 
riskerna, av varierande sannolikhetsgrad och allvar, för fysiska personers rättigheter 
och friheter. Enligt artikel 32.1 omfattar lämpliga skyddsåtgärder, när det är lämpligt, 
a) pseudonymisering och kryptering av personuppgifter, 
b) förmågan att fortlöpande säkerställa konfidentialitet, integritet, tillgänglighet 
och motståndskraft hos behandlingssystemen och tjänsterna, 
c) förmågan att återställa tillgängligheten och tillgången till personuppgifter i 
rimlig tid vid en fysisk eller teknisk incident och 
d) ett förfarande för att regelbundet testa, undersöka och utvärdera effektiviteten 
hos de tekniska och organisatoriska åtgärder som ska säkerställa 
behandlingens säkerhet.  
I skäl 75 till dataskyddsförordningen anges faktorer som ska beaktas vid bedömningen 
av risken för fysiska personers rättigheter och friheter. Bland annat nämns förlust av 
konfidentialitet när det gäller personuppgifter som omfattas av tystnadsplikt samt om 
behandlingen avser uppgifter om hälsa eller sexualliv. Vidare ska beaktas om 
behandlingen gäller personuppgifter om sårbara fysiska personer, framförallt barn, 
eller om behandlingen inbegriper ett stort antal personuppgifter och gäller ett stort 
antal registrerade.  
Page 7 of 11
Integritetsskyddsmyndigheten Diarienummer: Kry International AB 8(11) 
 Datum: 2024-12-19  
 
I skäl 76 till dataskyddsförordningen anges att hur sannolik och allvarlig risken för den 
registrerades rättigheter och friheter är bör fastställas utifrån behandlingens art, 
omfattning, sammanhang och ändamål. Risken bör utvärderas på grundval av en 
objektiv bedömning, genom vilken det fastställs huruvida uppgiftsbehandlingen 
inbegriper en risk eller hög risk. 
Känsliga personuppgifter 
Uppgifter om hälsa tillhör de särskilda kategorier av personuppgifter, så kallade 
känsliga personuppgifter, som ges ett särskilt starkt skydd enligt dataskyddsförord-
ningen. Det är som huvudregel förbjudet att behandla sådana personuppgifter enligt 
artikel 9.1 i dataskyddsförordningen, om inte behandlingen omfattas av något av 
undantagen i artikel 9.2 i förordningen.  
Uppgifter om hälsa definieras i artikel 4.15 i dataskyddsförordningen som person-
uppgifter som rör en fysisk persons fysiska eller psykiska hälsa vilka ger information 
om dennes hälsostatus. I skäl 35 till dataskyddsförordningen anges att personuppgifter 
om hälsa bör innefatta alla de uppgifter som hänför sig till en registrerad persons 
hälsotillstånd som ger information om den registrerades tidigare, nuvarande eller 
framtida fysiska eller psykiska hälsotillstånd.  
IMY:s bedömning 
Behandlingen har innefattat en risk  
Den personuppgiftsansvarige ska vidta åtgärder för att säkerhetsställa en skyddsnivå 
som är lämplig utifrån riskerna med behandlingen. Bedömningen av lämplig skydds-
nivå ska göras med beaktande av bland annat behandlingens art, omfattning, 
sammanhang och ändamål samt riskerna, av varierande sannolikhetsgrad och allvar, 
för fysiska personers rättigheter och friheter. På grundval av en objektiv bedömning 
ska fastställas huruvida behandlingen innebär en risk eller hög risk.  
Av utredningen i ärendet framgår att Kry har fört över uppgifter till Meta om 
användarna av tjänsten i form av bland annat mejladress och information om hur 
denne agerat exempelvis i form av att registrera konto, öppna sidor eller skapat 
möteslänkar. Vidare har de kontaktuppgifter, i form av mejladress eller telefonnummer, 
som användaren lagt in om slutanvändaren för att skapa en mötesinbjudan förts över 
till Meta.  
IMY gör följande bedömning av riskerna med behandlingen av slutanvändarnas 
personuppgifter. 
Sådana uppgifter som överförts till Meta i det aktuella fallet kan, i vart fall vad gäller 
personliga mejladresser och telefonnummer, utgöra uppgifter som direkt eller indirekt 
kan identifiera en fysisk person och därmed utgöra personuppgifter. IMY konstaterar 
vidare att det inte kan uteslutas att det har gått att utläsa av de överförda uppgifterna 
att en inbjudan till möte mellan användaren och slutanvändaren har skickats ut. Vidare 
måste det i många fall ha framgått av användarens mejladress att denne representerat 
en vårdgivare.  
Den aktuella överföringen har dock inte omfattat några uppgifter om relationen mellan 
användaren och slutanvändaren eller några uppgifter om vad bokningen gällt. Det har 
därmed inte gått att utläsa att slutanvändaren varit patient och inte heller att mötet 
Page 8 of 11
Integritetsskyddsmyndigheten Diarienummer: Kry International AB 9(11) 
 Datum: 2024-12-19  
 
utgjort ett vårdbesök eller vilka hälsobesvär det i så fall skulle gälla. IMY bedömer 
därför att de överförda uppgifterna inte omfattar någon information om 
slutanvändarens hälsotillstånd och utgör således inte känsliga personuppgifter enligt 
dataskyddsförordningen.  
Mot bakgrund av att tjänsten har använts inom vården konstaterar IMY dock att 
behandlingen, även om den inte har omfattat känsliga personuppgifter om hälsa, har 
förekommit i ett sammanhang där de registrerade måste ha kunnat förvänta sig en hög 
grad av konfidentialitet. Detta inte minst när tjänsten använts för möten mellan en 
vårdgivare och patient. Därtill kan konstateras att det rört sig om en omfattande 
behandling då Kry uppskattat att upp till 90 000 slutanvändare har påverkats av 
incidenten. 
Sammanfattningsvis bedömer IMY att behandlingen, med hänsyn till sin art, omfattning 
och sammanhanget, har inneburit en risk som medfört ett krav på Kry att säkerställa 
en skyddsnivå som är lämplig i förhållande till den aktuella risken. Åtgärderna skulle 
bland annat säkerställa att personuppgifterna skyddades mot förlust av kontroll. 
Kry har inte vidtagit tillräckliga säkerhetsåtgärder  
 
IMY ska därefter bedöma om Kry har säkerställt den skyddsnivå som krävts för att 
skydda slutanvändarnas personuppgifter. 
Kry har uppgett att bolaget gjort inställningar i sin kunddataplattform för att förhindra 
användningen av Meta-pixelns AAM-funktion. Bolagets utredning visar dock att den 
aktuella funktionen trots det har varit aktiverat eftersom motsatta inställningar gjorts i 
Metas utvecklarverktyg, som gavs företräde framför inställningarna i kunddata-
plattformen. Aktiveringen av AAM-funktionen har medfört att Kry oavsiktligen fört över 
slutanvändarnas kontaktuppgifter till Meta. Kry har dock vidtagit säkerhetsåtgärder 
inför den aktuella behandlingen som begränsat de negativa konsekvenserna av den 
oavsiktliga överföringen. Kry har bland annat beslutat att begränsa behandlingen av 
slutanvändarnas uppgifter till vad som behövdes för att skicka ut mötesinbjudan och 
implementerat tekniska hinder som hindrat användaren från att lägga in fler uppgifter 
än så. Dessa begränsningar har medfört att det inte gått att utläsa vad den aktuella 
mötesinbjudan gällt eller några andra integritetskänsliga uppgifter om de registrerade.  
IMY konstaterar dock att en grundläggande förutsättning för att Kry ska kunna uppfylla 
sina skyldigheter enligt dataskyddsförordningen är att bolaget är medvetet om vilken 
behandling som sker under dess ansvar. Kry har uppgett att bolaget har haft rutiner för 
att följa upp sin behandling av personuppgifter. Enligt bolaget gjordes dock ingen 
uppföljning av vilka personuppgifter som samlades in och fördes över till Meta genom 
pixeln, eftersom det gjorts inställningar i kunddataplattformen som skulle säkerställa en 
begränsad och säker behandling av personuppgifter.  
Kry har under en lång period, från den 28 maj 2020 till den 17 maj 2022, fört över 
uppgifter om slutanvändarna till Meta som inte var avsedda att överföras. Först efter 
att bolaget fått information om incidenten från utomstående har bolaget gjort kontroller 
som bekräftat att sådan överföring skett. Mot denna bakgrund bedömer IMY att Kry 
inte kan anses ha haft de systematiska rutiner som krävts för att identifiera sådana 
oavsiktliga förändringar av behandling av personuppgifter som aktiveringen av Meta-
pixelns AAM-funktion inneburit. Det har medfört att Kry saknat kontroll över 
behandlingen och förmåga att upptäcka den aktuella bristen. IMY bedömer därför att 
Kry, även med beaktande av de säkerhetsåtgärder som vidtagits vid tidpunkten för 
Page 9 of 11
Integritetsskyddsmyndigheten Diarienummer: Kry International AB 10(11) 
 Datum: 2024-12-19  
 
överträdelsen, inte kan anses ha vidtagit lämpliga tekniska och organisatoriska 
åtgärder i förhållande till de risker som behandlingen har inneburit. Kry har därför 
behandlat personuppgifter i strid med artikel 32.1 i dataskyddsförordningen. 
Val av ingripande 
IMY har möjlighet att rikta ett antal åtgärder, så kallade korrigerande befogenheter, 
mot den som brutit mot dataskyddsförordningen. Av artikel 58.2 i och artikel 83.2 i 
dataskyddsförordningen framgår att IMY bland annat har befogenhet att påföra 
administrativa sanktionsavgifter i enlighet med artikel 83 i samma förordning. Om det 
är fråga om en mindre överträdelse får IMY enligt vad som anges i skäl 148 till 
dataskyddsförordningen i stället för att påföra en sanktionsavgift utfärda en reprimand 
enligt artikel 58.2 b. Hänsyn ska tas till försvårande och förmildrande omständigheter i 
fallet, såsom överträdelsens karaktär, svårighetsgrad och varaktighet samt tidigare 
överträdelser av relevans.  
Den konstaterade överträdelsen har skett genom att Kry behandlat personuppgifter 
med en otillräcklig säkerhetsnivå, vilket har lett till att bolaget oavsiktligen fört över 
uppgifter om ett stort antal registrerade till Meta. Överföringen har pågått under en 
lång tid och har inte upptäckts och åtgärdats förrän en utomstående informerat Kry om 
bristen. Överträdelsen har vidare skett i inom vården där registrerade måste anses ha 
haft en berättigad förväntan på hög grad av konfidentialitet. Kry har dock vidtagit flera 
åtgärder som begränsat intrånget i kundernas personliga integritet och som bland 
annat medfört att den oavsiktliga överföringen inte omfattat uppgifter av integritets-
känslig karaktär. Vidare har de av bolaget vidtagna åtgärderna medfört att 
personuppgifterna förts över i hashat, det vill säga oläsligt, format till en enda 
mottagare och det rör sig därmed inte om ett okontrollerat röjande där uppgifterna 
exempelvis delats till många obehöriga eller funnits publikt tillgängliga på webben.  
Vid en sammantagen bedömning finner IMY att det är fråga om en sådan mindre 
överträdelse som avses i skäl 148 till dataskyddsförordningen och att Kry därför ska 
ges en reprimand.  
__________________________ 
Detta beslut har fattats av enhetschefen Nidia Nordenström efter föredragning juristen 
Maja Welander. Vid den slutliga handläggningen av ärendet har även it- och 
informationssäkerhetsspecialisten Petter Flink medverkat. 
 
Nidia Nordenström 
 
Kopia till 
Krys dataskyddsombud 
 
  
Page 10 of 11
Integritetsskyddsmyndigheten Diarienummer: Kry International AB 11(11) 
 Datum: 2024-12-19  
 
Hur man överklagar 
Om ni vill överklaga beslutet ska ni skriva till IMY. Ange i skrivelsen vilket beslut ni 
överklagar och den ändring som ni begär. Överklagandet ska ha kommit in till IMY 
inom tre veckor från den dag ni fick del av beslutet. Om ni är en part som företräder 
det allmänna ska överklagandet dock ha kommit in inom tre veckor från den dag då 
beslutet meddelades. Om överklagandet har kommit in i rätt tid sänder IMY det vidare 
till Förvaltningsrätten i Stockholm för prövning.  
Ni kan e-posta överklagandet till IMY om det inte innehåller några integritetskänsliga 
personuppgifter eller uppgifter som kan omfattas av sekretess. Myndighetens 
kontaktuppgifter framgår av beslutets första sida.  
    
 
Page 11 of 11
